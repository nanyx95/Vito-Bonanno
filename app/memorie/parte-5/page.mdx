---
title: Vito Bonanno - Violenze e superstizioni
description: Oltre ad ulteriori episodi di violenza tenuti da padre e zio, Vito Bonanno tratta la questione della superstizione
---

La sera quando tornammo al caseggiato, trovammo il cognato Antonino che, rivolto a mio padre, gli chiese il perché di quelle botte, e lui rispose:" Perché devono lavorare", e Antonino:" Ma guarda che giunta la sera i ragazzi sono stanchi", "anch'io sono stanco" aggiunse mio padre, "sì, ma tu non hai l'età dei ragazzi" continuò Antonino; insomma la discussione andò avanti inutilmente, perché mio padre non voleva capirla.

### Le terre di Quaranta e la notte degli aironi

Terminato di lavorare alla Cabella, prendemmo le terre a Mezzadria, un buon asino, una mula e due aratri. Le terre di nome Quaranta, si estendevano fino al Belice; i primi caseggiati erano distanti circa un chilometro denominati "alu Parrinu", tutto appartenente all'ex feudo di Ravanusa. I padroni affittuari, famiglia dei Sacco, erano capi mafia di Camporeale. Giunto il tempo di seminare, i nostri padri andarono a pernottare alu Parrinu, per acquistare la semenza. Dal momento che mancava anche la paglia, mio padre mi ordinò di raggiungerlo l'indomani all'alba con l'asino, la mula e gli zimmila (vasi per la paglia). Nelle case di Quaranta, quella sera eravamo soli, non avevamo orologi, il tempo era nuvolo, quindi non potevamo regolarci dell'orario. Il responsabile ero io, quindi, coricati nella mangiatoia, cercammo di prendere sonno, ma io non riuscivo ad addormentarmi; sentii passare uno stormo di Aironi, che nel mese di novembre facevano il percorso di ritorno; decisi di alzarmi svegliando anche mio cugino pensando fosse l'ora giusta. Usciti, guardammo il cielo, scrutando un altro stormo di aironi, ma era troppo nuvolo e non riuscivamo a capire;" E' troppo presto, torniamo ancora un po' a dormire" disse mio cugino; ci coricammo pertanto nella mangiatoia e ci addormentammo. Dopo un po', credendo fosse già tardi, mi alzai di scatto e gridando, svegliai Vito; fuori era ancora buio ma sellai le bestie, gli montai gli zimmula e mi recai sul posto convenuto con uno scialle addosso. Giunto alle case di lu Parrinu, vidi mio padre e mio zio, coricati fuori contro il muro, vicino ai muli con un po' di paglia. Mio padre non si è nemmeno degnato di un commento, mio zio, quel vigliacco, cominciò a rimproverarmi a voce alta asserendo che non era ancora mezzanotte. Il vigliacco non si rendeva conto che non avrei potuto orientarmi per i motivi già descritti, ma per noi nessuna pietà. Per fare passare il resto della notte, smontai gli zimmula e adagiato sopra lo scialle, fuori, mi addormentai, soffrendo il freddo fino al giungere della mattina.

### Tra muli e somare: fatica e sonno negato

Nella stagione del raccolto, mio padre e mio zio comprarono una somara per avere più aiuto nel trasporto e cavalcarla nel portare la paglia, ma il più delle volte ci andava mio zio perché era anche scarafone. Mio padre si vantava della sua resistenza nel camminare e suo fratello ne approfittava. L'asina la cavalcavamo io e mio cugino: io avanti, perché più anziano, e lui dietro; ma Giuseppe voleva che suo figlio stesse avanti e mio padre non mi proteggeva. Se non fosse stato per quello spavento che mi debilitò, non avrei sopportato tutto quel tempo quell'imbecille di mio padre e quel vigliacco di mio zio.

Mio padre nella sua ignoranza, voleva che io dormissi poco per abituarmi, infatti molte volte dormendo nella stalla con gli animali, mi succedeva di svegliarmi più volte, chiamato da mio padre che pretendeva che io assistessi, in quanto la mula e l'asina, quando finivano la paglia, zappavano con le zampe anteriori. Io avevo il sonno molto pesante, forse per tutto quello arretrato che non riuscivo mai a recuperare, e quindi se succedeva qualche cosa, soprattutto nel primo sonno, non mi accorgevo di nulla. Una notte la mula con uno spintone, fece cadere l'asina; in questo frastuono mio padre mi chiamò più volte, ma per svegliarmi mi dovette togliere le coperte di dosso:" Per quale motivo credi ch'io ti tenga qui ?" mi disse, dandomi due schiaffoni direttamente in faccia. Mia madre, che nella sua imbecillità, credeva che dormire troppo facesse ingrassare la testa, si rivolse a mio zio Antonino e, per la prima volta, presa dal rimorso gli disse che non era colpa mia, ma del sonno. Mio padre invece non cambiava. Una volta mio padre, i miei zii Antonio e Pietro, dovevano alzarsi molto presto, per andare a zappare nelle vigne di un signore. La mattina mio padre mi svegliò alcune ore prima dell'alba, e mi ordinò di andare a svegliare gli zii. Loro non avevano bisogno di questo servizio, perché oltre ad essere lavoratori, avevano anche una famiglia che avrebbe senz'altro pensato a questo problema, ma mio padre, piuttosto di lasciarmi dormire, trovava il modo di crearmi situazioni sconvenienti. Il tragitto non fu certamente facile, considerato il buio impenetrabile per l'inesistenza di illuminazione artificiale e di strade accidentate con pozzanghere d'acqua. Io, inoltre, durante il giorno dovevo adempiere al lavoro quotidiano assegnato al montagnoli. La domenica volevo passarla, dopo una settimana di duro lavoro, in paese, in quanto c'erano tutti i ragazzi della mia età conoscenti dall'epoca della scuola; ma io non ero come loro, dai miei ero considerato al di sotto delle loro possibilità, quindi non mi fornivano i vestiti per passare qualche ora lieta; vestivano solo mia sorella Nicolina, che cresceva bella, invece a me mi facevano andare in giro come uno straccione. Se io per necessità avessi dovuto andare in piazza, ci dovevo andare con gli scarponi da lavoro, in quanto a dire di mio padre, alla mia età lui andava addirittura scalzo. Tutte le domeniche era quindi una lite, in quanto mia madre mi voleva costringere ad andare a messa, ed in più vestito da straccione. Un giorno per questo motivo ho iniziato a dar sfogo ad una crisi di nervi, battendo i piedi a terra nel piano superiore, facendo rimbombare tutta la casa; mia madre mi raggiunse ed iniziò a darmele con la cinghia. I miei parenti, molte volte ammonivano i loro comportamenti, dicendo che non era più epoca di trattare così i bambini, ma in modo particolare si preoccupò mio zio, marito di mia zia margherita, sorella di mia madre, che si attaccò a me in quei tre anni in cui facevo da bambino all'altare, durante la festa di S. Giuseppe, periodo in cui venivo veramente accolto bene e ricoperto di affetto. Questo mio zio fece notare ai miei che io, paragonato a giovanotti della mia età, sembravo uno straccione e che per un paio di scarpe nuove non sarebbero certamente andati in rovina. Mia madre si convinse e me ne comprò un paio nuove. Il problema molte volte consisteva che lei, piuttosto di spendere un soldo, si faceva fucilare, tanto è vero che un giorno, dinnanzi a parenti invitati, fui rimproverato di aver speso quattro soldi per aver avuto la pretesa di volermi divertire alle giostre; l'occasione di continuare su questo tono la prese subito mio padre, che aveva un debole per le scenate in pubblico, forse per accentuare la sua autorità anche davanti ad altre persone, ma io ormai stufo di questi ingiusti rimproveri, risposi a tono, affermando che un giorno o l'altro me ne sarei andato di casa.

### Sfide allo zio e accuse di viltà

Ricordo un episodio che ora vi racconto. Verso il mese di aprile, si usava pulire i seminati, nell'occasione ci trovavamo a Quaranta, con mio zio Giuseppe, l'arciautoritario. Oltre ad occuparsi dei seminati, si portavano i muli al pascolo. Una mattina lo zio sollecitava tutti per alzarsi e darsi immediatamente da fare, io per cercare il gilè nel pagliaio, mi ero attardato, " ci vuole tre ore per uscire di lì ?" mi gridò mio zio alla presenza di altri contadini, " si, ci vuole tre ore !" Risposi di buona lena, non avendo nessuna intenzione di farmi mettere i piedi in testa quella mattina. Mio zio indignato si diresse verso di me, ma io non lo degnai della minima attenzione, continuando a cercare il mio gilè; " ti faccio rispondere io così!"Continuò alterato, e io ancor di più:"Lei non sa che cosa sto facendo!" Invitandolo indirettamente a pensare agli affari suoi. La sua battaglia davanti ai contadini l'aveva persa e quindi durante tutto il giorno mi guardò in cagnesco. Io ero invece molto contento di essere riuscito a tener testa a mio zio senza nessun timore e già progettavo un altro eventuale evento di vittoria nei suoi confronti. Ricordo che un giorno, dopo ore di lavoro, io ero stanco, i padri e il cugino andarono al paese; il sole era ancora alto e partirono perché dovevano affrontare il percorso. Dovevano assentarsi per diversi giorni e mio zio per il gusto di parlare, mi ordinò prepotentemente di raccogliere la legna e nei giorni di loro assenza, tagliare le cannette con la zappa. Io decisi, per il modo in cui me lo chiese, di non fare assolutamente niente, tanto che cosa mi potevano fare? Mi avrebbero ammazzato? Meglio così, non avrei più dovuto sopportare tutto questo e poi loro sarebbero andati in galera. Comunque ero disperato, perché l'avevo fatta troppo grossa. Mio zio quando, al suo ritorno, si accorse che io non avevo concluso niente dei compiti assegnati, mi fissò con uno sguardo fulminante. Lo stupore per la mia disubbidienza fu tale che dalla sua bocca non uscì neanche una parola; finalmente si rese conto che i suoi comandi e rimproveri, non davano, nei miei confronti nessun risultato. Si sfogò dicendomi che ero un vigliacco. Mio padre seppe dell'accaduto a notte fonda quando ormai dormivamo già tutti nel pagliaio. Quella volta riuscii quindi a passarla liscia. Vile me lo dicevano spesso, anche mio padre.

Una volta mi trovavo in campagna solo, mentre mio padre in un'altra zona, si trovava in compagnia di mia madre. La sera a casa, portarono tanta erbaccia dolce, buona da consumare anche cruda. Mio padre con il solito tono rude mi chiese se ne volessi assaggiare, ma io risposi di no, in quanto dov'ero andato io ce n'era tanta e ne avevo mangiato tutto il giorno; mi padre mi rispose che avrei potuto portarne a casa, poi rivolgendosi a mia madre disse:" Lascialo andare all'inferno; vile viene ".

Quell'imbecille di mia madre, che non era mai riuscita a difendermi, anziché dirgli che ero solo un ragazzo, si preoccupò del fatto che avrei potuto veramente diventare un uomo vile. Mio zio mi diceva sempre che io avrei fatto una brutta fine:"Si perderà il mio nome, ma Vito non farà buona fine " affermava quando seppe la mia intenzione di partire in America. Quando, invece, vide che a mio padre gli arrivavano i soldi che io gli mandavo, si dovette ricredere, rimanendo di stucco dall'invidia. Quando mandai le prime fotografie ammirò la mia eleganza e l'incredibile cambiamento. Morì un anno prima del mio ritorno dall'America, ancora giovane ed ormai consunto.

### La cometa del 1910 e le paure del paese

Un po' di tempo indietro, nel 1910, i giornali davano notizia di un imminente sciagura che si sarebbe battuta sulla terra a causa del pauroso avvicinamento di una cometa, che a previsioni l'avrebbe investita. Era il mese di aprile e la gente aveva una grande paura per questa notizia che aveva già reso noto il giorno dell'impatto. Eravamo nel pagliaio, e lo zio si alza di notte per bisogni fisiologici; guardando a levante, all'orizzonte, gli si presenta la cometa. Non riesce a trattenere un grido di terrore, richiamando così la nostra attenzione. Tutti fuori per vedere cosa stava succedendo, quando alla nostra vista appare una stella lucente con una lunga coda, anch'essa lucente, che ornava il cielo in uno spettacolo indescrivibile:" Chissà come finirà la nostra vita...?" Disse lo zio, continuando a scrutare il cielo. La stella era ormai diventata un appuntamento per tutto il paese, che si fermava ad ammirarla verso le ore del tramonto; sembrava che tutti si dessero l'appuntamento. Mi ricordo che una sera mio padre, a due contadini che stavano lavorando nel pagliaio, chiese se non avevano paura della morte;" Perché, in paese non si muore?" risposero loro, continuando a lavorare; mio padre rispose in senso affermativo;" E allora noi preferiamo morire nella nostra campagna," conclusero i contadini. In paese si discuteva molto sulla sorte di ognuno di noi. Mia nonna addirittura era venuta a dormire da noi e la mattina ci si rivolgeva con il buongiorno sperando di superare i tre giorni critici menzionati dagli scienziati. Passarono i giorni e la cometa sparì dai nostri occhi, senza traccia e dai nostri sguardi, sparì anche la paura che ci aveva accompagnato in questi tremendi periodi. Due anni dopo ricomparve meno luminosa della prima. Il nome che le fu dato riprendeva quello del suo scopritore; uno scienziato inglese di nome Aller.

### Il mulino sul Belice e la tempesta memorabile

Ricordo che nel 1909 i nostri padri si recarono al mulino, sito nei pressi del fiume Belice. Vi era bisogno di prenotare per potervi accedere. A me e a mio cugino ci ordinarono di andare a zappare la terra in campagna a pochi chilometri dal Paese. Giunti sul posto, iniziò a piovere ed io ebbi l'intenzione di ritornare indietro, per evitare di stare allo scoperto, in quanto avevamo solo l'impermeabile di tela cerata; mio cugino era contrario per non disubbidire agli ordini del padre, ma vista la pioggia incessante, si ricredette.

Riprendemmo le nostre capre e ritornammo indietro, ma durante il tragitto una capra gli scappò e per poterla riprendere sudò sette camicie in quanto il terreno argilloso, umido per la pioggia gli si attaccava alle scarpe, rendendo molto difficile la rincorsa, ma fortunatamente riuscì a riprenderla, scatenando, assieme a pianti e bestemmie, una furia di botte nei confronti della bestia. Appena giunti a casa il cielo si oscurò, liberando tuoni e fulmini ed una grandine grossa come mandarini. Noi avevamo l'impressione, in cucina, che il tetto dovesse crollare da un momento all'altro, sotto l'incessante grandinata che stava martoriando la zona. Dalla paura scendemmo al piano inferiore. Mia madre invocava tutti i Santi, la vicina gridava aiuto, ma non si poteva assolutamente uscire di casa a causa dell'acqua fangosa che ormai scorreva per le strade come un fiume in piena e per la grandine martellante. Non ebbi mai occasione di vedere un uragano di quell'entità. Quando tutto si calmò, uscii di casa e vidi un'altra persona che stava liberando dall'acqua l'entrata di casa e un bambino che piangeva tenendo un Santo in mano. Le donne affermavano, prendendo la grandine in mano, che si trattava di sfera del sacramento, altri dicevano che ci vedevano in esse, il viso di Gesù Cristo. I danni furono molteplici, molte galline morirono in strada e una gran quantità di tegole si ruppero, persino un uomo morì a causa del vento che lo spinse nel fiume in piena; ritrovarono il suo corpo tre chilometri più a sud. I nostri padri che avevano ormai macinato, tornarono con i muli carichi di farina. Si trovavano nella strada sotto il paese di Poggioreale, dove la tempesta non aveva avuto l'epicentro e da dove fu possibile però vedere lo spettacolo, che a loro dire, sembrava così spaventoso da mettere in dubbio il fatto che a Gibellina si dovesse trovare ancora anima viva. Per me e mio cugino non sprecarono neanche una parola, sapendo che in quel momento avremmo dovuto trovarci in aperta campagna.

### Muli, dolori e la febbre malarica

Nel 1911 mio padre comprò un mulo giovane di 18 mesi, per rimpiazzare l'asino. Io non ero in casa e quando mi dettero la notizia, dalla contentezza mi prese un colpo; per un po' ho avuto un po' di affanno nel respirare, però mi ripresi immediatamente e corsi a casa, dove trovai i vicini riuniti nell'ammirare il nuovo acquisto e nel fare i complimenti per la bella bestia. Fui felice di quell'evento anche per l'invidia che provò mio zio nell'occasione.

Nel 1912 a Quaranta, dopo aver adempiuto a molto lavoro, il mulo ormai era cresciuto ed era molto più forte. Dopo il raccolto, nella notte, si trasportava la paglia, con evidente perdita di sonno. C'erano in tutto quattro muli carichi - ogni mula una persona (io ero l'ultimo) - e mio zio era a cavallo. Giungemmo all'altezza di un torrente in secca e mio cugino, anziché proseguire per il sentiero, assieme alla mula tirò dritto per il torrente. A causa del sonno che l'aveva sorpreso non riuscì a riprendere in tempo la mula che seguì il suo istinto. Il padre, senza nessuna considerazione per il figlio di 14 anni che stava morendo di sonno, lo rimproverò animatamente.

In questa o in un altra occasione, ebbi dei forti dolori allo stomaco, a circa sei chilometri dal Paese, probabili sintomi di appendicite. Mio zio mi precedeva in groppa all'asina e mio padre portava la carrozza. Informai mio padre del mio dolore, dato che non riuscivo più a proseguire. Mio padre rispose che non avrebbe potuto fare nulla per alleviare il mio dolore; quanto meno avrebbe potuto, per suo figlio, disturbare il signore suo fratello, per farmi cavalcare l'asina. Se fosse stato un padre decente l'avrebbe fatto. Il dolore non accennava a passare ed io, colmo di rabbia per le continue ingiustizie subite, decisi di fermarmi e, ricordando un consiglio di zio Carlo su un modo efficace per far passare il mal di stomaco, mi misi su un terreno molto scosceso con la testa in giù aspettando che il male si attenuasse. Dopo un po' mio padre si accorse della mia assenza e, fermata la carovana, ritornò indietro a cercarmi. "Vito! Vito!" chiamava ad alta voce, ma invano perché io non avevo nessuna intenzione di rispondere; quando mi trovò disse chiaro e tondo e ad alta voce:"Che ti potissiro sparare! Vieni che ti faccio mettere a cavallo alla scecca ". In qualche modo il male si calmò, mi misi a cavallo della scecca e riprendemmo la strada. Dopo circa tre chilometri, al valico della Portella superai lo zio e gli feci sapere che il male era sparito,"Oh oh oh! Gli è passato..." detto questo si mise lui nuovamente a cavallo.

Un sabato sera, al principio della primavera, dovevamo ritornare in paese. Io ero con la solita mula, ma questa volta con la febbre alta a causa della malaria. La bestia era senza bardatura e cavalcarla sulla sua schiena magra e defilata come un rasoio era un dramma anche in condizioni normali, figurarsi nelle mie condizioni; inoltre durante il percorso dovevo scendere e proseguire a piedi in quanto la mula non era molto resistente. Mio padre non intervenne minimamente, nemmeno con un parola di conforto o qualche gentilezza che in questi casi avrebbe fatto molto meglio che una medicina, tanto meno mio zio, che a domanda di un passante che chiese il motivo dei miei lamenti, rispose che a casa dopo un bel cataplasma di pasta mi sarebbe passato tutto. Quella volta non so come feci ad arrivare. Mi faceva male anche il torace. A casa me ne andai immediatamente a letto e mia nonna mi venne vicino con un pezzo di lana calda con la quale mi passò il male al torace; lei era una donna particolarmente dotata nel curare mali di ogni genere, solitamente interveniva in strappi muscolari, lussazioni ed altro.

### Verso l’America e i conti col destino

Si avvicinava il 1913, anno in cui partii per l'America e momento in cui finalmente mi distaccai da quel nostro zio Giuseppe, fratello di mio padre, che ogni tanto lo ricordo solo per maledirlo come un assassino, perché un padre che tratta i figli in quel modo non può essere altro che un assassino. Maledico le sue ossa, lì dove riposano. Quando tornai dall'America, sentivo raccontare che alla fine neanche i suoi figli gli volevano bene; lui a causa della malattia, rimase molto tempo a casa, e i figli quando rientravano, molte volte non lo degnavano neanche del saluto; lui si adirava, affermando che la sua morte sarebbe stata a causa del troppo lavoro, per dare cibo alla famiglia. Questo era vero, perché lui era un gran lavoratore, ma un padre deve essere anche un amico dei suoi figli.

Mio padre era un po' più sopportabile di suo fratello, ma aveva le stesse carenze affettive; mia madre ne seguiva i suoi comportamenti e quindi molte volte mi faceva veramente adirare. In paese tutti erano superstiziosi e coloro che, per torti ricevuti non erano in grado di mettere in pratica una vendetta - in particolare modo le donne - auguravano del male altrui con alcune frasi tipo:" Spera a Dio che te la deve fare piangere a lacrime di sangue". Questa fu la frase che usai io contro i miei in una serata di lite, in un momento di rabbia.

Tornato dall'America, non pensavo più alla superstizione, alle ingiustizie ricevute; avevo perdonato tutto e istituito un buon rapporto con i genitori e parenti, ma durante un raccolto nell'anno 1927, mio padre si tranciò un braccio. Io ebbi un gran rimorso per l'antica frase, anche se mi rendevo conto che si trattava solo di superstizione. Mia madre, anni dopo, a causa di una caduta, si staccò la spalla dal braccio destro, passando un sacco di guai; braccio che usava nei momenti di rabbia per dare legnate. Tutto questo, gioco del destino, lo ritengo alquanto incredibile.

Tornando al discorso di prima, ricordo che ci trasferimmo in una campagna più bella, più centrale e più vicino al feudo: si chiamava Pietra. Lì il raccolto fu misero. Durante la semina pioveva sempre ed era difficoltoso svolgere il lavoro, ma proseguiva in pace in quanto non c'era più lo zio. Come ho gia detto fu una brutta annata; nella raccolta mio padre ebbe poco aiuto da me perché mi colpì una febbre sottile e continua, specialmente nella mietitura. Se ciò non dovesse bastare, mentre correvo nelle stoppie, per i muli, inciampai sbattendo il ginocchio contro un grosso ciottolo rimanendo infermo con la gamba gonfia per 15 giorni; sembrava una maledizione per mio padre, probabilmente scontava le sue crudeltà dei tempi passati, per avermi trattato male. Mio padre non mi trattava come un figlio ma come un garzone da sfruttare o come una bestia qualunque, rimproverandomi sempre per qualunque cosa, dandomi brutti nomi: stupido, cretino, rimbambito; non li posso elencare tutti. Rimproverarmi davanti ad altra gente era un classico, con mia madre che approvava ed io che continuavo a sentirmi uno straccione ogni giorno di più, depresso e malinconico; mi sentivo minore degli altri. Per tutto questo avevo un forte risentimento nei confronti di mio padre. Fu anche per questo motivo che iniziai a organizzare il mio viaggio in America di cui parlerò più avanti.

### Il saccone, superstizioni e racconti popolari

Ora vi voglio raccontare la storia del saccone, che merita di essere conosciuta. Il saccone è un arnese indispensabile, compagno di viaggio per i muli e per chi viaggia anche senza di loro; largo e lungo alcuni decimetri cubi, è costituito da un'apertura con a capo una cordicella di nome saccosina, che viene legata al capo dei muli facendo in modo che si alimentino di lorio. I contadini quando sono appiedati lo usano, portandolo a tracolla, per portare cibo, erbacce che a casa vengono consumate bollite, condite o fritte in padella, del tipo: cicoria, finocchi selvatici, gli scodi e i lamanni, piante un po' spinose ma buone.

Tutte queste erbacce uscendo dal paese, si aveva l'opportunità di raccoglierle liberamente, in quanto selvatiche, salvo l'essere attrezzati del saccone.

Il popolo di Gibellina era, come ho già detto, molto superstizioso, credeva al malocchio, alle fatture, agli spiriti, ai fantasmi e agli incantesimi. Le storie venivano raccontate così bene, che tutti ci credevano. Le donne affermavano che le Maare volavano durante la notte riposandosi di tanto in tanto sugli alberi di noce; per questo motivo si evitava di avvicinarsi a questo tipo di albero. Quando durante qualche temporale compariva una tromba d'aria marina, tutti credevano che si trattasse della Maara, ed alcuni manifestavano la capacità di farla sparire a mezzo di frasi che, una volta conosciuto il loro significato, ritenni fossero opera solo di ignoranti. Ricordo che un giorno, andando in campagna, vidi in lontananza una tromba marina che via, via, andava attenuandosi; la spiegazione di questo fenomeno fu data da mio padre e mio zio che dissero che probabilmente qualcuno era intervenuto per tagliarla.

Lungo il territorio feudale, in qualche luogo vi era stato lasciato qualche morto ammazzato. In quel posto, tutti affermavano che erano presenti gli spiriti e qualcuno affermò di essere perfino testimone oculare, e di aver provato, nell’occasione, molto spavento. Una volta un tizio passò lungo le mura del cimitero di Gibellina e disse di aver visto gli spiriti che si rincorrevano; continuò il racconto dicendo di essersi dato alla fuga, urlando. Tra Salaparuta e Poggioreale c'era un ponte su un torrente, con un passamano bello e alto, ove la sera usava fermarsi un gatto che al passare di qualche carretto, scendeva e cominciava a camminare fianco ai muli, saltellando e procedendo per un po' di strada, ritornando successivamente al ponte. Per la gente, avendolo visto varie volte, pensava si trattasse di qualche spirito.

Qualcuno quando non stava bene di salute, accusava la fonte del proprio male a fatture o a spiriti che si erano appropriati del corpo e quindi era usanza, in questi casi, frequentare qualche mago, nato per truffare del denaro alla gente ignorante, con evidenti scarsi risultati. Mio zio Antonio mi raccontò che un contadino, mentre liberava il grano dalle erbacce vide passare due donne in mezzo al campo. Il contadino si adirò molto invitando le due donne a passare presso la trazzera, le donne non accolsero l'invito cominciando a litigare. Quando le donne si allontanarono, il contadino cominciò ad accusare dei forti dolori al fianco tanto da accasciarsi a terra urlando. Il campiere, (guardiano del feudo) accorse per soccorrerlo. Quando si accorse di ciò che era successo, con il cavallo raggiunse le due donne e le obbligò a ritornare per rimediare a quello che avevano fatto. Le due donne ritornarono dal contadino e gli tolsero dal fianco un uovo facendolo conseguentemente guarire.

Alcuni affermavano di essere invasi dagli spiriti ed avere la capacità di poterli comandare.

Mio padre da giovane aveva il compito di portare a pascolare le pecore; uno di quei giorni si accorse di aver perduto il coltello. Il coltello era considerato come il saccone, in quanto indispensabile in molte situazioni; chi se lo dimenticava passava la giornata handicappato. Quel giorno, mio padre, era assieme ad altri paesani che si occupavano di bestiame e ascoltava i racconti di un uomo che affermava di essere posseduto dagli spiriti e di aver la necessità, nel momento in cui era necessario spostarsi con il bestiame, di sistemare gli spiriti prima di se stesso. Questo compito lo costringeva a camminare attorno al pagliaio per una notte o due senza dormire. Si vantava quindi di questo potere non comune. Uno scettico gli disse:" Se è vero quello che dici, fai trovare il coltello a Nino". Si scommesse due pani, assegnati alla masseria." Vedete che i pani me li prendo davvero!" disse l'uomo sicuro di sè, "Prendeteli pure, tanto per due pani non ci roviniamo". L'uomo si alzò quindi in piedi, guardò il cielo dicendo queste semplici parole:" SOTTA ACQUA ENCAPU VENTU SIA LA LUCI DI LUNATEMPO". Detto questo si voltò verso mio padre e gli disse di andare all'interno del pagliaio, ove avrebbe trovato il coltello. Mio padre ubbidì; vide un uomo vestito di bianco che sparì quasi subito e in quel punto trovò il proprio coltello.

Mio padre raccontava che un giorno a Gibellina imperversava un nubifragio e nel quartiere di Santa Caterina, davanti la porta di una casa, come per incanto, apparve una bambina, piovuta dal cielo, a dire della gente. La portarono in casa per interrogarla, ma la bambina non accennò ad una parola. Dopo circa otto giorni si verificò un altro nubifragio e la creatura richiamata da una voce esterna che ripeteva il nome di Carolina, corse fuori di casa esclamando:" Mamma mia! ". Coloro che fino a quel momento l'avevano custodita, uscirono di casa, ma si resero conto che la piccola era sparita. Racconti di questo tipo, in quel epoca, erano molto frequenti, in quanto non esistevano cinema, televisione o teatri, quindi quando la gente non era in chiesa, si riuniva la sera davanti ai casolari raccontando storie fantastiche, storie alle quali si dava, il più delle volte credito. Le persone più anziane erano solite menzionare racconti su fantasmi, spiriti ed incanti, indicando case vecchie ed abbandonate, site nel paese, quale dimora di questi spiriti.

Una nostra lontana parente anziana raccontava che quando era bambina in una casa del quartiere di Acquanova, dimora di una sua zia, fu invitata una sera al fine di passarvi la notte. La sera prima di andare a dormire e spegnere l'ultima candela, si accorsero della presenza di una donna completamente vestita di bianco, con in mano un canestro pieno di soldi. La fata - così la chiamava nel racconto- si avvicinò alla zia offrendo i soldi del canestro, ma ella rifiutò più volte; tentò quindi con la ragazzina ottenendo un altro rifiuto: se ne andò quindi da dove era venuta. Questa casa, considerato luogo occulto, era rimasta invenduta fino a quando un mio amico, con poche possibilità, ebbe l'intenzione, dopo essersi fatto famiglia, di acquistarla a poco prezzo e a rate. La gente del paese lo sconsigliò vivamente e il mio amico, preoccupato delle voci di corridoio, mi chiese consiglio; io lo rassicurai dicendogli che quelle non erano altro che vecchie e assurde credenze di gente ignorante e superstiziosa. Così si convinse e contro il parere del suocero, andò ad abitarci con tutta la famiglia. Anche la moglie si era persuasa a non farsi influenzare dalle superstizioni, ma la prima notte il suocero, nella sua abitazione, non chiuse occhio e all'alba si incamminò verso la nuova abitazione della figlia per accertarsi che non fosse successo nulla. Giunto sulla porta bussò, aprì il genero chiedendo se fosse successo qualcosa, il suocero rispose:" come avete passato la notte?" " Bene, molto bene, io mi sono appena alzato, sua figlia sta per alzarsi e i bambini dormono ancora " il suocero aggiunse:" Bene speriamo in Dio che questa casa ve la faccia godere per tutta la vita; si vede che gli spiriti presenti vi hanno accettato" detto questo si allontanò sulla strada del ritorno.

Tra i tanti racconti ricordo anche quello dei soldi incantati, soldi che qualcuno nei tempi passati aveva nascosto sotto terra e ci aveva ucciso sopra una persona, ottenendo così il risultato dei " soldi incantati ". Si raccontava che alcune persone avevano provato ad accedere in qualche grotta ove si nascondevano queste monete d'oro ma che una volta trovate, era impossibile giungere verso l'uscita a meno che non si lasciasse al suo posto il malloppo: qualcuno aveva anche pensato di fare inghiottire il denaro ai cani, ma erano poi loro a non trovare l'uscita, previa digestione del tesoro. Queste dicerie erano frutto di immaginazione di gente imbecille, povera ed ignorante. Mio padre quando si metteva a raccontare, era avanti a tutti. Una sera eravamo riuniti in una casa di campagna fra persone anziane e mio cugino; mio padre si mise a parlare di questi soldi incantati affermando che in queste montagne esistevano veramente, ma che il vero banco incantato si trovava sulla montagna della Vaccara: lì c'era un guardiano di vacche che abitava in un pagliaio, zona desolata distante dai paesi, il suo nome era Lu Bastiano. Un giorno, mentre pascolava le vacche nei campi vasti che lo circondavano, vide una donna bella e vestita bene che procedeva appiedata verso di lui. Nelle immediate vicinanze la donna gli disse:" Buon giorno Lu Bastiano " " Buon giorno signorina, cosa vuole? Come fa a sapere il mio nome?" Rispose il vaccaro, sconcertato dall'insolita situazione. " Vi voglio domandare se siete soddisfatto di questa vita " continuò la donna, " Beh! Lavoro molto, ma tutto sommato non mi posso lamentare perché non ho paura di niente " affermò il vaccaro, " Se avete del coraggio come voi dite, allora vi propongo di lasciare questa vita e diventare ricco. Questa sera venite alla grotta, Quando sentirete il rumore di catene, troverete quattro persone che porteranno me su una barella, chiedendo ad alta voce: chi la prende? Chi la prende? Dovete rispondere ‘io’. A questo punto spariremo tutti e rimarrai tu solo, padrone del monte di soldi incantati. Io sarò libera dalla sorveglianza del tesoro lasciando tutto a te." Detto questo la donna si allontanò raccomandandosi dell'appuntamento. La sera, Lu Bastiano si recò alla grotta, vi entrò all'interno e, all'udire delle catene menzionate precedentemente dalla donna, si fermò. Accadde tutto ciò che gli era stato predetto, ma dalla paura non riuscì a pronunciare la fatidica parola e si allontanò. Il giorno dopo giunse nuovamente la donna che gli chiese spiegazioni del suo comportamento, dandogli un'altra possibilità e poi un'altra ancora, ambedue andate a vuoto per assenza di coraggio. Lu Bastiano giurò che non sarebbe più andato e che avrebbe fatto a meno della ricchezza, accontentandosi di ciò che aveva. La donna il giorno dopo ricomparve per insultarlo accusandolo di vigliaccheria e dicendogli che misero era nato e tale sarebbe morto. A conclusione mio padre disse che i soldi erano rimasti nella grotta e che nessuno ancora li aveva presi. Una donna intervenne e disse :" Ma compare Nino forse quella donna voleva solo scaricare il peso di guardia al tesoro a quel poveraccio " " Può anche darsi " rispose mio padre. Questo era quindi il sogno di tutti i Gibellinesi.

Quando ero in America avevo fatto amicizia con un Toscano di nome Narcisio, al quale raccontai la storia degli spiriti e dei soldi incantati; guardandomi come se stesse cadendo dalle nuvole, mi disse che se il Governo italiano avesse saputo della presenza di tutti quei soldi in quelle montagne, con la miseria di allora, le avrebbe sicuramente fatte saltare per assicurarsi il malloppo. Mi resi conto quindi, discorrendo con lui, dell'ignoranza presente al mio paese.

Un nostro lontano parente anziano, quando ero ancora un ragazzo, mi raccontava che prima del Risorgimento, i latifondi siciliani erano poco coltivati, non esistevano strade e i latifondisti per coltivare quel poco di terra propria, usavano i buoi e degli uomini per la mano d'opera. Quando c'erano più lavoratori, ve ne era a capo uno chiamato curatulo. Il sabato, alcuni ritornavano in paese ed altri no. Coloro che tornavano erano forniti di saccone con il pane che avevano risparmiato, perché la paga giornaliera era di un pane ed alcune fave cotte.

Sulla trazzera che da Calatafimi porta a Gibellina, salivano per arrivare sul valco -uno dei monti di Gibellina, denominato "scala dello turco".

Al tempo di mio padre vi erano molti lupi, ma con l'incremento delle coltivazioni scomparvero. Ritornando a prima, durante il tragitto, uno di loro si fermò per bisogni, facendo cenno agli altri di continuare che li avrebbe raggiunti. Nel punto di sosta c'era una pianta di fico ove appese il saccone. I compagni raggiunsero il valco, distante da quel punto circa due chilometri, ma il ritardatario non giunse. Ormai era buio e nessuno si dava pace al pensiero di cosa fosse successo. La moglie preoccupata raggiunse i compagni a chiedere spiegazioni, ma loro erano ancora più sorpresi e le raccontarono quindi il motivo del distacco di suo marito dal gruppo. All'alba del giorno dopo, questa povera donna si mise alla ricerca di suo marito e, a circa un chilometro dal paese, ad Alvanazzo, lo vide camminare a carponi, probabilmente colto da un malore. Le cose allucinanti che andarono a raccontare su questo fatto erano guidate dall'ignoranza del tempo: si affermava, ad esempio, che nel punto in cui aveva appeso il saccone, comparve una donna la quale, riferendosi all'uomo gli chiese di accompagnarla a Calatafimi; ma l'uomo contrariato le disse che era impossibile data l'ora tarda e l'attesa dei familiari presso l'abitazione, ma la donna insistette affermando che avrebbero fatto in fretta. L'uomo acconsentì. Scesi entrambi dal sentiero, raggiunsero una cavalla ove entrambi si accomodarono per la meta da raggiungere. Dopo qualche minuto la cavalla si fermò, lei disse all'uomo di aprire gli occhi, scesero da cavallo: erano a Calatafimi. Entrarono in una abitazione dove vi erano degli invitati e una gran quantità di cibo. Mangiarono, bevvero e ballarono a sazietà, dopo di che la donna accompagnò l'uomo verso la cavalla, ringraziandolo e rassicurandolo che in groppa ad essa, ad occhi chiusi, si sarebbe recata e fermata lì dove aveva lasciato il saccone. Giunto sul posto prese il saccone e cominciò a camminare a carponi in quanto le gambe non lo reggevano più. Queste assurde dicerie affermavano che perse l'uso delle gambe per lo spavento.

Questo è uno dei tanti racconti che ricordo, qualche altro non lo menziono altrimenti non la finisco più. Vi voglio però raccontare questo che riguarda la mia persona.

Quando mi furono regalate le scarpe nuove, poco tempo dopo mi fu regalato un nuovo vestito da festa, un buon vestito, con il quale facevo una bella figura. La nostra vicina, signora Ignazia, quando mi vide, si complimentò dicendo che avevo un bel portamento elegante; persino gli amici mi guardavano con ammirazione. In un giorno di festa, venne a casa nostra una sposina, una bella donna e lontana parente, io ero con il vestito nuovo pronto per uscire e lei quando mi vide mi abbracciò dicendomi:" tu si beddu veramente,” “ peccato che è troppo giovane altrimenti me lo sposavo io” disse rivolgendosi alle amiche. Da questa scena mi resi conto che potevo tenere in considerazione il mio bel aspetto e questa donna quindi non la dimenticai più. Essendomi reso conto che con un vestito accettabile non ero poi da buttare, come mi facevano credere i miei genitori, mi inserii tra i giovani del paese facendo amicizia con alcuni ragazzi della mia età, che mi accettavano con piacere per il mio bell'aspetto e andamento elegante; mi dispiaceva però che malgrado tutto non riuscivo ad avere riflessi pronti e dialettica spigliata come altri, per i problemi che voi già sapete. In ogni caso cercavo di sforzarmi e di non far notare nulla a nessuno.
