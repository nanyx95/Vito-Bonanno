Il primo fratello morì giovane. Era il più bello. Gli altri erano tutti buoni agricoltori e a Gibellina erano molto considerati. Mio zio Giacomo era bruttino, aveva anche la gobba, ma era amante della musica, sapeva suonare il friscaletto, uno strumento che costruiva lui stesso con la canna di bambù; sapeva adoperare bene anche la cazzola, ed essendo stato in America sapeva anche parlare l'inglese. Una volta, Giacomo, si aprì una bottega per aggiustare scarpe, ove faceva il capo mastro, in società con mio zio Antonio; un tale mi raccontò che quando si comprava una giacca, dato che aveva la gobba, la scuciva e se l'aggiustava in base alle sue necessità. Mio padre era bravo in cucina. Tutti erano particolarmente dotati nel fare i pagliai.

Dovete sapere che ai loro tempi vi era una miseria nera, in quanto l'agricoltura non produceva un granché, a causa delle abbondanti piogge che riducevano in un fango il grano da raccogliere, e quel poco che nasceva in primavera veniva rovinato dalle nebbie e rugiade notturne; venivano quindi allevate mandrie di buoi e di pecore impegnando un gran numero di uomini, ma con salari insufficienti. Per questi motivi mio padre e i miei zii soffrirono molto la fame. Molte volte per placare la fame raccoglievano le erbacce, tipo; cicoria, senape ecc. che venivano cucinate in pentola e consumate anche senza pane. Gli scoddi e i cacasagni venivano mangiati anche crudi; frutti prelibati erano considerati da loro, i lamanni. Questo era in gran parte il cibo che all'epoca veniva consumato. Vi erano quindi molti mendicanti che chiedevano l'elemosina.

Mio padre quando era giovane, era molto svogliato, e per questo motivo prendeva un sacco di legnate. All'età di 14 anni si impiegò come garzone presso un farmacista proprietario di un grande palazzo con tutte le comodità immaginabili. Aveva anche una stalla con un cavallo, usata come camera da letto per il garzone. Un giorno il farmacista acquistò un nuovo cavallo, più viziato, in quanto era molto esigente con il cibo che gli si dava. Una sera si mise a far rumore con gli zoccoli, ed il padrone, al momento nella sua camera da letto situata al piano superiore alla stalla, disse a mio padre di mettere un po' di paglia nella mangiatoia. La scena si verificò nuovamente in quanto riprese più volte a far rumore. Tra aggiunta di paglia e di fieno, mio padre perse la pazienza e, tolto il manico dalla pala, lo usò per menare il cavallo, malgrado i pronti rimproveri del padrone che era ormai uscito dalla sua camera, attirato dal gran baccano. La lezione al cavallo fu utile in quanto nelle notti successive la bestia non si osò a fare più alcun tipo di rumore. Da questo si può ben notare il carattere di mio padre. Successivamente con suo fratello Giacomo si impiegò presso alcune masserie ove accudiva il bestiame cercando di gestirlo a cavallo, cavalcando spesso puledri ancora da domare senza preoccuparsi del pericolo. Sotto padrone lavorò anche per la raccolta del grano. Ricordo che dopo tanta fatica per un raccolto, in quanto all'epoca il tutto veniva svolto a mano, giunse un commerciante per prelevare il carico con carretti e trasportarlo allo scalo ferroviario e poterlo caricare sui vagoni. La sera l'acquirente di nome Pulizzano, mise ad arrostire della salsiccia che consumò con del vino assieme al padrone, senza curarsi della presenza del garzone. Al tempo, poter mangiare della salsiccia era privilegio di pochi. L'indomani, Pulizzano doveva caricarsi un sacco pieno di quattro decalitri (70 Kg) sulle spalle. Il padrone commissionò l'aiuto a mio padre :" Nino dai una mano a caricare quel sacco ;" accettò il compito senza fiatare, ma appena il sacco fu a mezza altezza, lo lasciò cadere procurando uno strappo muscolare al Pulizzano, che tra i lamenti per i forti dolori, insultò mio padre per non avere avuto la forza di alzare quel sacco :"Io non potevo avere certo la vostra potenza che avete mangiato salsiccia." Per quel inconveniente il commerciante si fece 20 giorni a letto.

Mio padre fece il soldato nel quattordicesimo fanteria negli anni del 1884, a Savona, dove fu aiutante di cucina. Nella sua mansione, durante la distribuzione della razione giornaliera, indignato per il comportamento di un tenente nei confronti di un caporale, suo conoscente, che continuamente gli rimproverava qualsiasi gesto, nel servizio, che non gli andasse a genio, un giorno si offrì in sostituzione, per quell'ingrato servizio:" Oggi la distribuzione della razione la faccio io ed al tenente se si presenta, vedi come lo faccio partire ". Puntualmente infatti si ripresentò facendo osservazioni sul personale e anche sul noto sostituto del caporale; mio padre appena ne ebbe l'occasione fece scivolare il mestolo pieno di grasso sui pantaloni della divisa del tenente :" Porc....me li pagate voi 90 lire di pantaloni !" Imprecò contro mio padre :" Voi potevate stare più lontano !" rispose continuando il suo lavoro come se niente fosse. Da quel giorno non ci furono più problemi. All'epoca il servizio militare durava tre anni e in quell'arco di tempo, mio padre si vantava di aver prestato servizio anche presso la corte d'assise ove poté assistere a situazioni di caos e numerosi processi. A proposito di processi ricordo quando Lui partecipò in qualità di imputato. All'epoca, nel nostro paese, il referendum riguardava tutti i cittadini, per la nomina di una singola persona, anziché di un partito; qualcuno votava quindi il proprio padrone o qualche ciarlatano che si presentava regolarmente prima delle votazioni. Un certo Campisi, fece una raccolta di congedi militari per un imbroglio che a me non è noto, a scopo di promozione elettorale personale; la truffa fu scoperta, i congedi sequestrati e i relativi intestatari tutti denunciati quali complici. Furono tutti convocati alla Pretura di Partanna per essere interrogati da un giudice. Erano tutti nel corridoio in attesa ed uno alla volta entrava nell'ufficio per deporre. Erano tutti preoccupati in quanto quelli già interrogati uscivano dalla stanza gialli in viso come se qualcuno li avesse torchiati; il Campisi si raccomandava con tutti. L'usciere chiamò Antonino BONANNO. Il giudice era un uomo piuttosto piccolo. Antonino fu invitato a sedersi e dopo un po' ad alzarsi e nuovamente a sedersi, dopo di che, scocciato, mio padre replicò :" Ma sono venuto qui per fare ginnastica? Interrogatemi che me ne vado!" " Silenzio!" Gli fu intimato e, ultimato l'interrogatorio uscì, andandosene.

Durante il suo servizio militare, conobbe una ragazza: Paolina BIFA, una brava ragazza, figlia un proprietario agricolo; con lei aveva pensato di mettere su famiglia. Lei gli fece visitare l'azienda ove abitava con i suoi, ofrendogli un ottima accoglienza e progettando un futuro in comune, una volta giunto il congedo. Ricordo che gli chiesi il motivo dell'insolita scelta da parte della ragazza che si sarebbe affidata ad un soldato forestiero; mio padre mi chiarì che ella era stata vittima di una malattia che gli fece cadere quasi tutti i capelli, ma che poi gli rinacquero completamente. La contrarietà della madre circa le intenzioni che la figli aveva maturato ne confronti di mio padre, causò un pandemonio, tuttavia ella ubbidì alla madre e così diedi un calcio alla fortuna.

Nel 1880 fu un anno memorabile perché il clima fu molto asciutto. Il grano rimase basso, ma mise delle buone spighe ed il raccolto fu buono. Negli anni che seguirono, le stagioni continuarono ad essere asciutte facilitando la coltivazione di molte culture; diminuì quindi la fame e la miseria. In questo periodo molti seguirono la scia di coloro, che per trovare un po' di benessere emigravano negli Stati Uniti d'America. Gli immigrati spedivano parte dei guadagni alle loro famiglie, contribuendo ad incrementare il benessere. Pagliai, case e terreni scomparvero per lasciare il posto a vere abitazioni. Ricordo che però mio padre parlando della fame che dovette sopportare ai suoi tempi, venne interrotto da un anziano che disse:" Fame ai tempi vostri? Ai miei piuttosto. Le persone per cercare cibo si avventuravano per la pianura deserta alla ricerca di erbacce, e molti verso la fine della giornata non riuscivano a tornare a casa per la stanchezza, quindi si rifugiavano in qualche pagliaio morendo, stremati dal freddo e dalla fame."

Siete venuti a conoscenza della storia del nostro paese e della vita dei nostri avi; ora è il caso di parlare delle mie vicende, dal momento in cui sono nato; l'accoglienza che mi ha fatto questo mondo barbaro e tiranno, come se dovesse scontare qualche vendetta contro di me, mettendomi alle calcagne la sfortuna; compagnia di tutta la mia vita.

---

Io nacqui il 4 aprile 1896, era un lunedì della settimana santa e fui battezzato il sabato a mezzogiorno, giorno in cui risorse il Signore, per essere immune dal malocchio. Crescevo bello e vispo, tanto da non rimanere mai fermo nella culla che era stata costruita artigianalmente con due corde fissate al muro a mezzo di due chiodi e tese con due canne. La mia prima sfortuna mi fece cadere dalla culla, procurandomi una ferita sul sopracciglio sinistro, lasciando, a guarigione avvenuta, una cicatrice.

Tutti mi facevano complimenti perché crescevo bello. Mio zio Giacomo il più giovane fratello di mia madre, mi raccontò che un giorno dovette correre per comprare delle medicine, in quanto a causa di un grosso foruncolo nella pancia rischiai di morire. Fu la seconda sfortuna. Mia madre mi diceva che ero un buon oratore e che avevo sempre la risposta pronta ad ogni intervento; così i parenti vicini, essendo curiosi nel sentirmi parlare, mi portarono una volta in campagna per diversi giorni, dove mi divertii molto.

Quando nacque mia sorella Caterina io avevo tre anni; malgrado ciò ricordo molto bene la composizione di casa ed alcuni particolari tipo; un tavolino e sotto un vaso contenente acqua calda per il bagno, chiamato lemme. I miei zii materni abitavano vicino, erano quindi molto spesso a casa mia, a farmi complimenti per il bell'aspetto a la mia simpatia. I miei nonni mi volevano bene. Mia nonna era la terza moglie di mio nonno e non era madre di mia madre. Si chiamava Antonina ed era madre dell'ultimo figlio Giacomo; era una donna vispa e magra. Quando andavano in campagna a lavorare, io andavo spesso con loro. Avevano il giardino a mezzadria ove vi era tanta frutta ed io potevo raccogliere e mangiare quello che volevo; coltivavano anche molte carote che a me piacevano tanto; sul posto allevavano anche un asina, dalla quale ne ricavavano il latte. Quando il pullitro (piccolo dell'asino) non succhiava più latte, mia nonna ne mungeva dell'altro, che mi serviva in una tazza con del pane; quello che avanzava, lo dava ai gattini. Mio padre lo vedevo poco durante la giornata perché non era particolarmente affezionato a me, in compenso c'erano i miei zii materni e i miei nonni.

Non vi ho ancora parlato di mia sorella Nicolina. Lei cresceva bellissima e vivace come nessun altra è mai stata. La gente la guardava con curiosità perché correva e saltava in continuazione. In casa distruggeva sempre tutto, e a causa delle sue malefatte subivo anch'io le conseguenze della rabbia dei genitori, tanto che alle volte, per questo motivo, scappavo fuori di casa lanciando pietre in segno di protesta. La domenica mia madre andava a trovare la suocera PLAIA Nicolina, mia nonna, e quindi ci vestiva a festa. Io, come mia sorella, con i vestiti da festa ero molto bello, infatti mi ricordo di un vestito nuovo, una bella berretta rotonda di pelo rosa che indossati mi facevano sembrare un cherubino. Mia madre era una bella donna e quando la domenica andava a trovare la suocera, assieme ai suoi bambini, faceva una bella figura; le nuore e le cognate la criticavano, attraverso mia nonna, affermando di sfoggiare assieme ai figli troppo lusso; mia nonna rispondeva che madre e figli sarebbero stati belli anche con addosso degli stracci.

Quando ero piccolo ed ancora non sapevo mangiare con il cucchiaio, mi facevano sedere in terra, sopra ad uno straccio, mettendomi il piatto con della pasta in mezzo alle gambe. All'epoca i bambini li vestivano con dei pantaloni aperti sotto, così se avevano necessità di fare pipì, il pirolino era libero. Mangiando quindi la pasta con le mani, in parte cadeva davanti al pirolino. Terminato, mio padre venne a levarmi il piatto e notato il tutto disse:" Cosa dai del cibo all'uccello?" Io non risposi perché ero veramente piccolo, ma lo ricordo come se fosse ora. Alcune volte mi veniva l'influenza e il medico lo accoglievo sempre con urla, mia madre interveniva quindi con sculacciate anche per darmi le medicine, ma non c'era niente da fare, neanche mio padre riusciva, tanto che un giorno prese il bicchiere con il liquido che io avrei dovuto ingoiare e lo lanciò fuori dalla porta. Un'altro episodio lo ricordo come se fosse successo da poco. Dovevo ingoiare una pillola ma non ne avevo nessuna intenzione; mio zio materno Carlo, mi prese in braccio seduto fuori di casa, raccontandomi delle storielle mi fece distrarre guardando un corvo che stava volando; io dallo stupore alzai lo sguardo e aprii la bocca, tanto da permettere a mi zio il lancio in gola della pillola che, tra le risate di mia madre, ingoiai senza nemmeno accorgemene,.

I miei nonni si trasferirono a circa sette chilometri dal paese in un territorio chiamato Spizzeca, ove io ci passavo la maggior parte del tempo aiutando gli zii, ancora scapoli, nelle faccende di cui avevano bisogno; prelevavo dal pascolo i muli o l'asina anche nelle ore serali, in quanto io non avevo paura, malgrado avessi l'età di 4 o 5 anni. Ricordo che un giorno, un uomo allegro, di nome Pietro BINAGIA, disse a suo figlio Vincenzo, più anziano di me di circa 8 anni, di andare a prendere l'asina al pascolo. Vincenzo che aveva paura del buio, si rifiutò. Il padre replicò che se non mi ero rifiutato io che ero più giovane, ci poteva andare anche lui. Il figlio si oppose nuovamente, tra le ire del padre che iniziò ad inseguirlo correndo intorno al perimetro della propria abitazione, armato di coltello. La madre chiamò aiuto, imprecando al marito di smetterla con questo suo comportamento, che terminò con l'intervento dei miei zii, disarmando il furioso Pietro. Questa scenata fu rammentata in seguito, dai miei zii ogni qualvolta si volesse fare qualche risata.

Mio padre, come ho già detto, non era particolarmente affezionato ai figli; non si preoccupava se non mi vedeva per un intera giornata; non mi ricordo che mi abbia prestato qualche attenzione, come carezze o altro. Una mattina mentre percorrevo un sentiero, in direzione di Gibellina, con mio zio Pietro e i muli carichi, incontrai mio padre a cavallo della mula. Solitamente non andava mai a cavallo della mula in discesa per non affaticarla troppo, quindi mi resi conto che non era la sua, ma del latifondista dal quale lavorava, per coltivarci la terra. Rivolse la parola solo a mio zio, usando una dialettica molto scurrile, tipica dei villani di campagna e senza nessuna gentilezza, chiedendogli dove eravamo diretti. Mia madre Caterina, sorella di mio zio Pietro, non stava bene, per questo motivo avevo incontrato mio padre solo; era tempo di trebbiare (cacciare con i muli), e, mio padre, avendo l'intenzione di portare con sé anche mia madre, aveva pernottato in paese, ma la sfortuna l'ha sempre seguito come con me. Mi ricordo che comprammo una mula giovane da impiegare nei nostri lavori agricoli; la nostra casa era composta da un solo vano. Sulla destra vi era la stalla con la mangiatoia; alle spalle c'era il letto matrimoniale; di fianco al letto c'era il tavolino con la terraglia, costituita da due bottiglie, una cannata, quattro bicchieri e due zuppiere. A sinistra c'era una grossa cassa che conteneva tutta la biancheria; immediatamente a destra della porta, di fianco la stalla, c'era il focolare dove si cucinava, ed infine il solaio, ove si custodiva la paglia e la legna. La mula iniziò ad agitarsi; dava calci tremendi e non ci si poteva avvicinare, così abbiamo dovuto svenderla. Finì il sogno di mio padre, che era quello di mettersi in proprio. Dalla disperazione decise di immigrare in America. Era l'anno 1900 e quella mattina, durante la sua partenza, in casa nostra tutti piangevano: piangeva mia madre, mia sorella e i parenti che nell'occasione si erano riuniti. Io ero a letto e come sentii piangere, piansi anch'io. Prima di uscire mio padre venne da me, e donandomi una noce aggiunse:"Io me ne vado ma poi vengo." Mi diede un bacio e se ne andò. I parenti uscirono dalla porta con lui per accompagnarlo alla stazione di Gallitello, in quanto il treno a Gibellina non c'era.

Era mattina presto e mia madre pianse fino a giorno inoltrato.

Allora, le immigrazioni dall'Italia meridionale, specie la Sicilia, erano orientate verso paesi caldi, in particolare a New Orleans nello stato della Louisiana dove si lavorava alla coltivazione della canna da zucchero. In estate salivano a nord per lavorare nelle ferrovie, per poi ridiscendere in inverno per riprendere il lavoro nei campi di canna ( zuccaruta ).

Nel nord, a Kansass City, si affidavano ad un intermediario: sig. Carlo MUCCIO di Torino, che lungo il percorso ferroviario collegante il nord al sud, punto di passaggio di molti immigranti, disponeva di uno stanzone che offriva a loro per qualche giorno, gratis, vendendo loro generi alimentari, mediava anche l'acquisto di biglietti di viaggio di gruppo o forniva a loro un lavoro presso le ferrovie a seguito di precedenti accordi stipulati da lui con le compagnie ferroviarie. Insomma per quell'epoca era un punto di riferimento. Da quella stazione transitarono mio padre, mio zio Antonio, Pietro SALUTO, nostro vicino di casa marito della signora Ignazia e suo zio Ottavio, un uomo più anziano, rude e privo di un benché minimo di cultura. Depositati tutti i bagagli nello stanzone di MUCCIO, nonché il saccone che aveva voluto portare Ottavio, aspettarono l'arrivo del loro treno per New Orleans. All'annuncio, si portarono per l'imbarco, ma una volta sul vagone si accorsero che Ottavio aveva dimenticato il saccone. Il treno era ormai prossimo alla partenza, ma Pietro scese, e di corsa si avviò verso lo stanzone per recuperare il bagaglio. Erano preoccupati in quanto il capo stazione aveva invitato tutti all'imbarco e Pietro non si vedeva ancora. Il treno partì quindi senza di lui lasciando tutti nella preoccupazione; Pietro non conosceva né il posto e tanto meno la lingua. Durante il viaggio gli altri non riuscirono a mangiare nulla. Verso mezzanotte, assopiti, sentirono una bestemmia pronunciata da una voce familiare; era Pietro con il saccone a spalla. Non credevano ai loro occhi, cominciarono quindi a tempestarlo di domande :" Come hai fatto? Hai preso un altro treno?" chiesero curiosi. E Pietro aggiunse:"Quando sono giunto in stazione c'erano molti treni; corsi verso i binari e il capo stazione di un convoglio in partenza mi fece segno gridando – Came on! Came on! -, senza pensarci lo presi. Durante il viaggio vi cercai senza risultato, capii quindi che ne avevate preso un altro. Il controllore mi chiese il biglietto ed io in italiano e qualche parola in inglese gli feci capire che non l'avevo perché avevo sbagliato treno ed il biglietto era unico, ma il controllore mi chiese come avevo potuto sbagliare treno, io gli feci capire che era sua la colpa perché lo ascoltai mentre mi incitava a salire con il “Came on, Came on”. Il controllore quindi mi fece sedere e dopo quattro ore di viaggio, mi fece scendere in una stazione. Mi raccomandò al capostazione del posto che mi imbarcò venti minuti dopo, nel treno giusto.". I guai che creò questo saccone non furono solo quelli. Nella Louisiana dovettero fare trenta chilometri a piedi per averlo nuovamente dimenticato, decisero quindi di liberarsene.

I lavori nelle ferrovie erano svolti da squadre di operai composti da 5 o 6 unità che si occupavano di un tratto fisso di binari. Per mansioni più pesanti lavoravano gruppi di un centinaio di uomini composti per lo più da siciliani, ai quali veniva data la possibilità di dormire, a gruppi di dieci, in carri merci per poter all'occorrenza giungere in posti di lavoro lontani. Per i pasti, davano il compito a colui che parlava inglese di recarsi al villaggio per acquistare il necessario; Pietro si occupava della fornitura dell'acqua, Ottavio spaccava la legna per alimentare il fuoco e poter anche fare il pane; lo zio Antonio con la farina faceva la pasta e mio padre si occupava dei condimenti che usava anche per arrosti, stufati ecc. Era il più rispettato perché era l'unico del gruppo a saper leggere e scrivere, infatti durante il militare scriveva lettere per tutti, specialmente a Pietro.

Più il tempo passava, e più desideravo avere o fare cose nuove, mi facevo castelli in aria; mentalmente programmavo viaggi, influenzato anche dalla moltitudine di persone che lasciavano la loro terra per immigrare in altri paesi in cerca di fortuna. Dalla nostra abitazione si sentivano passare, la mattina presto, immigranti, che accompagnati dai pianti dei parenti, giungevano nella strada principale per Alcamo, appena sotto a noi, ove carretti e muli attendevano per raggiungere successivamente la stazione. Tutti quelli che partivano durante il giorno, riuscivo a vederli, mi commuovevo per i pianti delle madri che non si volevano staccare da i loro figli e ascoltavo i vari discorsi che correvano tra le persone presenti, in merito a treni e i piroscafi.

Mia madre essendo rimasta sola, ci portò con lei da suo padre a Spizzuca. La sua matrigna si chiamava BONURA Antonina; Picurara di soprannome. La sua vera madre si chiamava BEVINETTO Caterina; Cavigliuna di soprannome, ma la chiamavano sempre Tina. Mia madre con mia nonna Antonina andava molto d'accordo. Era estate, periodo di raccolta del grano, il padrone dell'azienda agricola aveva tanti collaboratori perché aveva le vacche, le pecore, le galline, le oche, le papere e i pavoni. Questi agricoltori avevano con loro la famiglia composta molte volte da molti bambini, quindi io mi trovavo a mio agio perché ero allegro, giocavo e ridevo con tutti e tutti stavano bene con me. Il padrone, sig. Giuseppe DI LORENZO mi voleva tanto bene, e rideva quando giocavo con i suoi figli:insomma ero lo spasso di tutti. In questa campagna si faceva spesso la ricotta perché c'erano diverse pecore e vacche e anche diversi lavoranti. Era festa quando la mattina quando si faceva il frutto e venivano tanti a mangiare ricotta con il pane ancora caldo. Capo di questi lavoranti era il curatolo Amillo, un omaccione serio ed un po' anziano che parlava con voce seria ed autorevole specie nel comandare i garzoni, però era bravo. Quando parlava con la gente si vantava, raccontando episodi della sua dura vita. Doveva essere il mese di maggio perché il grano era ancora verde e le bestie facevano più latte, tipico di questo periodo. I miei zii Carlo e Giacomo, quindi mi portarono a Spizzeca con la promessa di farmi mangiare ricotta. Giunti sul posto, di buon mattino, mi lasciarono al caseggiato raccomandandomi al curatolo. Questi mi accolse sorridendo. Con sé aveva la moglie e la figlia, ma per i suoi atteggiamenti nei loro confronti non riuscivo a rendermi conto se fosse effettivamente l'unica moglie avuta o se fosse la seconda e la ragazza figlia della prima moglie; comunque la bambina un po' più anziana di me mi coinvolgeva parlandomi e giocava con i cani che erano numerosi nella masseria. Giocando, mi resi conto che i bambini sono particolarmente simpatici ai cani. Vidi la mungitura delle vacche. Queste non davano latte se il mungitore non provvedeva ad attaccare un vitellino in una delle mammelle. Il Curatolo era un bravo mungitore. Il latte si metteva in un tinazzo e si ci metteva il quaglio coprendolo. Successivamente il latte quagliato, con aggiunta di acqua calda, veniva mescolato con un attrezzo; diventato tumma, si raccoglieva il tutto e lo si metteva nelle vascede ( cestini di giunco ), dove si creava la forma di formaggio. Qualche manciata non raggiungeva le vascede ma si consumava in anticipo. Il curatolo ne diede a me una manciata che consumai fino a sazietà. L'acqua, denominata "lacciata", - che aveva proprietà benefiche per lo stomaco - la mettevano in un pentolone sul fuoco per formare la ricotta che raccolta lasciava solo più il siero, anch'esso era buono ma veniva dato ai cani. La ricotta veniva messa in grosse scodelle:" Se ti mangi tutta quella sei la merda degli uomini " mi disse in tono ironico il curatolo porgendomi una scodella colma di ricotta. Riuscii, non so come, a mangiarla tutta, e come era buona! Non ricordo come passai il resto della giornata, rammento solo che i miei zii mi canzonavano per ridere, domandandomi se avessi preso confidenza con la ragazza. Finalmente giunse la sera e siccome in quel periodo la temperatura era mite, gli animali e gli uomini dormivano fuori, mentre io mi accomadai in una mangiatoia in mezzo alla paglia. La moglie di Amillo si coricò nella stessa mia mangiatoia vicino alla porta d'entrata; il curatolo, prima di andarsene fuori, con le braccia incrociate e i gomiti appoggiati alla mangiatoia, iniziò a contemplare, guardando sua moglie. Io non riuscivo quasi mai ad addormentarmi subito perché ero troppo impegnato a creare castelli in aria e quindi riuscii a sentire tutto quello che in quel momento si dissero: lui parlava un po' piano con una voce bonaria e sorridente, opposta a quella ch'io conoscevo quale forte ed autoritaria. In quelle situazioni, avere a che fare con le pulci era normale e infatti sentii l'Amillo che aiutava a scacciarle da sua moglie:" Guarda che ce n'è una grossa, girati, vediamo se riesco ad acchiapparla io; certo che non so come avresti potuto dormire con tutte queste pulci ", continuavano pensando che tutti stessero dormendo; dal canto mio non potevo immaginare casa in realtà stessero facendo e l'indomani ingenuamente raccontai il tutto ai miei zii che iniziarono a ridere e per tutto il giorno risero rammentandosi il mio racconto. In paese raccontarono il tutto a mia madre la quale tra le risate cercò di difendere il curatolo dicendo che voleva solo fare del bene a sua moglie :" Questi bambini sono imprevedibili, quel poveretto credeva che tutti dormissero e invece questo purcello era sveglio a vedere e sentire cosa facevano i grandi", replicò mia madre, rivolgendosi alla signora Ignazia che al momento era presente al racconto. Così l'evento fece il giro dei parenti ed amici che quando mi vedevano si mettevano a ridere.

I miei nonni e i miei zii erano orgogliosi di me. Ogni tanto mi fermavo per fantasticare. Una volta mi coricai, per riposarmi, sulla carretta del letame, che al momento era capovolta. Il sole era cociente, ma io non ci feci molto caso perché la mia mente iniziò a pensare ad un viaggio in America e a tutto quello che avrei potuto fare; i miei pensieri furono interrotti dalle risate dei miei, all'ombra del muretto, intenti ad osservare i miei comportamenti.

Pietro BINAGIA e suo figlio Vincenzo si sono sempre comportati bene con me, ricordando i bei tempi passati. Quando tornai dall'America, cominciai nuovamente a fare l'agricoltore a Spizzeca, e Vincenzo ricordando avvenimenti passati, mi diceva che io non avrei dovuto fare quel tipo di mestiere, perché non ero come altri villani, ma più civilizzato. Quando gli Americani sbarcarono in Sicilia, nel 1943, incontrai alcuni di loro nella piazza di Gibellina, iniziando ad interloquiare con loro, che spinti dalla curiosità, mi facevano molte domande. Attirai la curiosità di molta gente, che si riunì attorno a me stupiti nel vedermi parlare un'altra lingua. C'era anche Vincenzo che rimase a bocca aperta nel sentirmi parlare così bene l'americano. Per rispetto mi rivolgevo nei confronti di Vincenzo con il lei (vossia). Morì quando noi ci trasferimmo a Genova, e lo ricordo sempre con affetto e come amico d'infanzia, in quanto è stato uno di quelli che mi ha sempre considerato molto. La prima volta che ritornai in Sicilia, sul treno che da Castelvetrano porta a Gibellina, incontrai uno dei suoi figli, al quale rivolsi le mie condoglianze, ricordandogli l'amicizia che mi legava a suo padre.

I miei nonni non abitarono più in campagna, in quanto mio nonno essendo timoroso di Dio, voleva andare a messa almeno una volta la settimana. Si trasferirono quindi nella via Alcamo, poco distante dalla nostra abitazione. Mia sorella Nicolina andava a scuola ed era sempre la prima della classe; era famosa per la sua bellezza, e chiunque mi vedeva, mi chiedeva se io fossi il fratello di Nicolina, in quanto ci assomigliavamo come due gocce d'acqua; ma qualche diversità c'era, a causa della mia minorazione, che quando mi viene in mente provo odio per mia madre. Mia sorella Caterina aveva ormai quattro anni, ma per circa tre anni la sua salute è stata molto cagionevole fino al punto di rischiare di morire. Era così magra da sembrare uno scheletro. Mia madre aveva perso le speranze in una sua guarigione, non la curava più, e sperava che morisse. Una sera dopo averla fasciata, la buttò sul letto; mia sorella Nicolina protestò per il modo in cui mia madre l'aveva trattata, e piangendo le chiese spiegazioni;" E' stata lei a saltare sul letto" rispose," Già! La bambina così fasciata adesso salta?" Questo è quello che mi raccontò mia sorella Nicolina quando fu adulta. Quelle ossa resistettero, non morirono. La sua sopravvivenza fu merito di un preparato, medicina da villani, denominato "uovo di canne". La base della pianta di canna è costituita da tante uova; la macinazione di queste uova dà vita ad un sugo che dato alla bambina si riprese in modo stupefacente. In quel periodo la ricordo bella e grassa, e qualche donna conoscente, quando la incontrava rimaneva sorpresa per la sua ripresa. Io e Caterina continuammo a frequentare i nostri nonni, ai quali eravamo molto affezionati. Mio nonno mi insegnava anche la dottrina cristiana raccontandomi di Dio e della creazione del mondo:" Prima della creazione, Dio dov'era?" Chiesi con curiosità a mio nonno; ma egli con imbarazzo non seppe rispondermi.

---

Il posto per giocare era lo stradone; io mi divertivo anche a picchiare gli altri bambini, e le loro madri, indignate, rapportavano il tutto alla mia, che infliggeva le dovute lezioni a forza di legnate. Mia sorella Nicolina, di botte ne prendeva tutti i giorni. Una mattina mia sorella ruppe una zuppiera; mia madre la picchiò. Nel pomeriggio ne ruppe un'altra: prese tante di quelle botte che quando rientrai in casa, vidi mia sorella seduta in un angolo, così pallida, da sembrare reduce di una grave malattia. Mia madre si pentii di ciò che aveva fatto preparò un po' di verdura per il pranzo e alcuni dolci e la invitò a favorire; ma mia sorella si mise a piangere. Alcuni giorni dopo, a causa delle legnate ricevute, ebbe anche delle allucinazioni: urlava senza motivo, destando serie preoccupazioni. Un giorno mi trovavo in casa a giocare con le forbici con le quali creavo delle marionette di carta, mio passatempo preferito. Mia sorella, che aveva l'abitudine di disturbarmi, voleva prendermi le forbici; ne nacque una piccola lotta, ed involontariamente la ferii nel sopracciglio in modo abbastanza grave. Le urla di mia sorella, quelle di mia nonna, il sangue che iniziò ad uscire, creò in me uno stato di shock, causa di tutti quei problemi di cui ho parlato nell'introduzione. Probabilmente se qualcuno al momento, si fosse reso conto del mio stato d'animo, e avesse provveduto a farmi bere qualcosa di forte, non avrei sofferto delle conseguenze descritte. Ora che sono anziano mi rendo conto di aver superato questi problemi: non balbetto più, mi sento più forte degli altri anziani e non sono più timido. Meglio tardi che mai.

Voglio raccontarvi un dramma successo nella nostra casa. Mio padre era appena partito per l'America; io assieme a mia sorella Caterina, stavamo percorrendo la via Alcamo in direzione di casa, quando, attratti dalla confusione di gente che si accalcava innanzi a casa nostra, sbigottiti, pensammo fosse successo qualcosa alla mamma. Entrati velocemente in casa notammo la mamma affranta dal pianto sorreggere il fratello Pietro, colpito da una coltellata in prossimità del cuore. Accorso il medico gli cucì la ferita assicurandolo che non ci sarebbe stato pericolo per la sua vita, infatti lentamente guarì. Successe che mio zio Pietro assieme a suo fratello Giacomo, ancora diciassettenne, era impegnato, di ritorno dalla campagna, a scaricare i muli. Non si sa di quale mancanza si rese responsabile Giacomo, fatto sta che Pietro gli diede uno schiaffo non curandosi della presenza di altra gente, ragazzi e ragazze, facendogli provare, probabilmente un forte senso di vergogna; indignato per questo, Giacomo accoltellò il fratello scappando immediatamnte per la campagna. Casa nostra fu invasa dai carabinieri, tutti dell'alta Italia. Ricordo che ne vidi uno sputare per terra e metterci un piede sopra. In ogni caso mio zio Pietro non ritenne di dover denunciare il fratello e quindi la cosa finì così. In quei tempi gli omicidi erano frequenti in quanto a seguito di furti di animali; vacche, pecore ecc. veniva richiesto un riscatto per riaverle e a volte la trattativa non andava nei migliori dei modi, causando omicidi. Si raccontava che nelle campagne di Fiume, un pecoraio uccise un uomo mangiandogli la testa, previa cottura; banchetto al quale si unirono anche i due suoi ragazzi, conducendo il resto del corpo, successivamente con attrezzi della mandria, per le strade di Gibellina. Ma in quell'epoca al paese vidi un gran spettacolo. Una banda di briganti aveva rubato vacche e pecore; i carabinieri intervenuti a cavallo catturarono uno della banda. Nella via Alcamo rientrarono prima gli animali e poi il brigante legato ai piedi con catene che gli consentivano di fare piccoli passi, alla catena una corda che manteneva un carabiniere con faccia da prepotente. Questa via era un percorso abituale di arrestati che caricati su carretti venivano tradotti dalla stazione di Gallitello al carcere di Palermo o di Trapani. Di situazioni di questo tipo potrei elencarne molte ma ho preferito citare le più importanti.

Ora vi voglio parlare della cucina di mia madre. Io ero veramente amante della pasta con le fave, ma la consumavamo raramente; quella che si cucinava più di frequente era quella bollita con un po' di verdura e pochissimo olio; ma io non riuscivo ad ingoiarla perché non era di mio gradimento. Mangiavo a forza di schiaffi e minacce. Una volta mia nonna intervenne, affermando che consumare del cibo contro la propria volontà poteva fare male; ma mia madre a queste cose non badava. L'alimento principale era costituito da pane a colazione e a pranzo, senza companatico, in quanto non esisteva. Mia madre come poche altre persone, allevava cinque o sei galline. Un giorno, essendo indisposto a causa di un po' di influenza, le chiesi se era possibile gustare un uovo. Me lo negò in malo modo. Quando vide mia nonna, mia madre le raccontò l'episodio. " Non lo capisci che i bambini sono desiderosi?" Le rispose mia nonna: ma le uova dovevano essere vendute, il formaggio e il pesce non esisteva. A Natale e a carnevale si cucinava una gallina vecchia, mentre a Pasqua mangiavamo un uovo cotto in mezzo la pasta arrostita a forma di animaletto. Per la festa di San Giuseppe andavo a rappresentare il Santo nell'altare di mia zia Margherita, dove si mangiava bene e si portava a casa un enorme "cuccidato" di pane e un po' di dolce che custodivo nel borsellino. Da quando i miei nonni lasciarono la campagna non riuscii più a mangiare tanta frutta; tale desiderio lo potevo soddisfare, quindi, solo sugli alberi; i fruttivendoli passavano dalla via Alcamo con il carretto, e vendevano arance e pere, ma mia madre non comprava mai niente. Cercavamo di arraffare qualche frutto, ma prendevamo solo frustate. Qualche famiglia acquistava frutta: i bambini dopo aver consumato, gettavano gli avanzi; io andavo a raccoglierli per mangiarli; non mi importava se erano sporchi. Alcune persone, compravano i cavolfiori di Alcamo, li pulivano gettando il tronco con le foglie, ed io raccogliendo il tutto, ne consumavo dandone anche a mia sorella che avevo sempre con me. Mia madre la sera, per bollire un po' di pasta usava della verduraccia che non avrebbero consumato nemmeno i cani, dopodiché voleva che mangiassimo di fronte la nostra casa. Il mio desiderio più grande era quello di poter consumare carne, uova e pesce, cibo che all'epoca era vantaggio di pochi. Un giorno Giuseppe, mi condusse in una campagna proprio vicino al paese, in un podere dove abitavano i loro nonni paterni e la madre una certa signora Ignazia. Stavano bollendo una gran quantità di carne, della quale non potei immaginare da dove provenisse; forse qualche mucca morta per cause naturali. Quel giorno ebbi l'opportunità di sedermi a tavola, a sbranare il cibo come un lupo affamato: l'unica volta che fui sazio di carne. Sotto di noi abitava una famiglia con tanti figli: due maschi e quattro femmine. Anche i maschi erano quattro, ma il più giovane morì, e il più vecchio partì in America. Il padre, una brava persona, si chiamava Mariano LOMBARDINO, particolarmente interessato al destino della propria famiglia. I maschi erano dei bei ragazzi; uno si chiamava Pietrino e l'altro, della mia età, Salvatore "Turiddu". Facevano entrambe i barbieri con il padre. Noi ragazzi ci azzuffavamo tutti i giorni lasciandoci sul viso evidenti segni, provocati da unghie.

Sopra di noi abitava una certa signora Ignazia che aveva un figlio di nome Giuseppe, uno svogliato per natura, che però aveva il vizio di attaccare briga con Turiddu; persona sbagliata, in quanto lo stesso sembrava nato per dare legnate a chiunque gli si mettesse contro: tutti ne avevano paura. Si metteva anche con i più grandi, e quando si trovava in difficoltà, ripiegava tirando sassi. Una volta ci siamo azzuffati con Giuseppe e io un po' di schiaffi sono riuscito a darglieli, ma lui per difendersi prese un coltello e me lo puntò nella pancia non creando conseguenze perché il coltello era senza punta. Non ebbi paura per il gesto di Giuseppe perché anche se lo rifece per altre tre volte, riuscii nel frattempo a colpirlo con calci e pugni. Fummo divisi da alcune donne che disarmarono Giuseppe. Mi trovavo in mezzo a due diavoli.

Nella parte inferiore della nostra casa abitava una famiglia con due figli: una femmina di nome Nina, molto amica di mia sorella Nicolina, e un maschio di nome Nino, più giovane di noi di qualche anno. Nino giocava sempre assieme a noi, però era un disturbatore e tante volte mi faceva arrabbiare; quando a causa di litigi lui scappava verso casa, io lo inseguivo con in mano una pietra, e non potendo raggiungerlo, il sasso glielo tiravo all'interno della porta di casa, causando grida e collera della madre. Un giorno Nino fece arrabbiare Giuseppe. Adottata la solita tecnica della fuga, imboccò gli scalini che portano a casa sua, ma Giuseppe lo raggiunse e riuscì a morsicargli una natica. La madre successivamente lo prese in braccio e, con vive proteste, raccontò dell'accaduto ai vicini, mostrando il segno evidente.

Siamo arrivati all'età della scuola, che iniziai con un figlio di una cugina di mia madre, abitante lì vicino, di nome Leonardo,(immigrati successivamente in America). Il maestro era un bruto in quanto era molto manesco, si chiamava GARGANO Giuseppe. Io a scuola ero bravo, portavo a casa quasi sempre 10 e bene, e mia nonna mi faceva sempre i suoi complimenti. Una volta le chiesi cosa volesse dire 10 bene, " Bene, bene BONANNO" mi rispose mia nonna.

Ora parliamo un po' di Turiddu che era cattivo come la peste; addirittura sotto le legnate della madre, arrivò persino a sputarle in faccia. Un giorno sotto le botte del padre continuava a bestemmiare, gridando che se ne sarebbe andato via di casa, obbligando il padre a legarlo con una catena sulle sponde del letto. Un giorno litigò con un certo Vincenzo che abitava lì vicino. Siccome era più giovane, si prese un bel po' di schiaffi; Turiddu diventò un diavolo, e si mise a lanciare pietre, tanto che Vincenzo fu costretto a rientrare in casa sua; ma il lancio di sassi continuò anche contro le porte e finestre della casa. Vincenzo uscì di casa fuori di sé, e presa una pietra, la tirò in testa a Turiddu, che svenne. Fu soccorso successivamente dalla madre e dalla sorella più grande. Una buona fine non l'ha fatta, in quanto da adulto cercò di impiccarsi, ma fu salvato in tempo; in un'altra occasione in una sparatoria con un altro, fu ferito e rischiò di morire; dopo i trent'anni fu sorpreso da un attacco di paralisi, che gli creò in seguito vari problemi, fino all'età di quarant'anni, che morì a causa di una malattia. Lasciò moglie e due figli.

Mastro Mariano aveva della terra che coltivava, e una giumenta che gli faceva i pullitri (piccoli asini); andava quindi spesso in campagna. Una sera d'estate, ero seduto fuori con mia madre e le mie sorelle; la famiglia di mastro Mariano, aspettava il suo ritorno dalla campagna, assieme a Turiddu. Al loro ritorno, Mariano, con in mano ancora le briglie della giumenta, si fermò a raccontare cose incredibili, e Turiddu si precipitò verso di me chiamandomi ripetutamente:" E'caduta una stella!" mi disse più volte; io chiesi spiegazioni e se fosse uno scherzo, ma lui ribadì, ed io" Dove è caduta?" chiesi smarrito, " In mezzo agli ulivi,"rispose,”Ed una donna è persino scappata dalla paura." Io ero ignorante in materia, e all'epoca non potevo capire cosa fosse successo, ma quando fui più adulto, ebbi la possibilità di leggere alcuni testi ed informarmi sull'esistenza di meteoriti, che a volte in cielo lasciano delle scie luminose e, percorsa una qualunque traiettoria, lasciano il nostro campo visivo oltre l'orizzonte, dando l'impressione di cadere sulla terra; effetto ottico provato nella circostanza da Turiddu, convinto di aver visto cadere una stella nell'uliveto.

Nella confluenza di via Alcamo con via Di Girolamo, abitava mastro Libonio; un fabbro che ferrava gli zoccoli dei quadrupedi, vomeri ai contadini per coltivare la terra. Io ero un suo amico perché lavoravo assieme a suo figlio fino a quando un bel giorno immigrò anche lui in America. Per alimentare il fuoco si usava il mantice, e specialmente d'inverno a me piaceva vederlo usare, osservando al caldo come lavoravano.

Mio zio Giacomo era un uomo impaziente, bastava nulla per mandargli il sangue in ebollizione. Quella cattivona di mia sorella Nicolina, un giorno davanti l'abitazione dei nonni, cercò di obbligarmi con la forza per farmi entrare dentro casa, provocando frastuono e rimproveri di zio Giacomo, provenienti dalla sua finestra, che intimava di finirla. Non avendo preso in considerazione i rimproveri, lo zio scese da casa, venne da me e mi diede un rovescio in faccia; iniziai a scappare senza capire dove stessi andando, in quanto la sberla mi aveva provocato notevole stordimento; quando mi fermai mi resi conto che mia sorella era ancora alle mie spalle che tenendomi mi intimava di non allontanarmi: quella maledetta non si rendeva conto che quello tra un po’ mi ammazzava. Il giorno dopo ero ancora tutto rosso in faccia per la sberla ricevuta, e mastro Libonio, vedendomi in quello stato, mi fermò e mi chiese per quale motivo mio zio mi avesse trattato in quel modo, " Suo zio gli ha dato uno schiaffo in mezzo alla strada, da ammazzarlo; non ha avuto nemmeno vergogna di quello che ha fatto"; disse rivolgendosi ad un suo conoscente con il quale al momento stava conversando. Questo suo interesse e pietà nei miei confronti, mi rattristò. Mia madre invece era convinta che le legnate ai ragazzi facevano bene, crescevano più dritti. Anche mia madre era manesca; per futili motivi ci dava legnate, credendo di risolvere tutto.
