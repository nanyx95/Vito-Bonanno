Quando passavano i carretti davanti a casa nostra, andavamo ad appenderci dietro. La carrozza della posta portava anche passeggeri, ed era trainata da tre cavalli; il suo percorso iniziava da Poggioreale alla stazione ferroviaria di Gallitello; passaggio obbligato per Gibellina che ci consentiva di divertirci attaccandoci al carro, a volte fino al paese di Salaparuta.

All'epoca non era possibile avere molti giocattoli. Durante la fiera della Madonna ci si poteva comprare qualcosa: tamburini o marionette. Nello stradone di via Alcamo, al centro, dove noi giocavamo, c'era un muraglione e sopra di esso un passamano alto quasi un metro e mezzo; io mi divertivo a correrci sopra velocemente, e mia nonna si spaventava molto. Sotto il muraglione c'era della terra coltivata da un contadino che si chiamava Nardu. Malgrado noi giocassimo nelle immediate vicinanze, lui lavorava tranquillo, anche quando scappava qualche parolaccia, ma quando iniziavamo a tirare pietre, se ne andava.

Di fronte al paese di Gibellina, vi era una bella montagnola, a guardia del paese, ove noi ragazzi eravamo soliti andarci per fare gite; lassù ci divertivamo a familiarizzare con i corvi ai quali cantavamo delle filastrocche del tipo:

> "Corvu corvu mangia canighia\
> tuttu lu iornu iucamu a li brighia\
> e li brighia su li me\
> e dumani iucamu arrè."

La mia passione per la campagna era molto alta, quella che mi circondava, la perlustravo molte volte con i miei zii. Un giorno sentii un dolore di stomaco; mio zio Carlo mi prese per i piedi e mi mise a pendoloni con la testa in giù, fino a quando non si calmò il dolore. Ricordo che con i miei zii un giorno andammo in contrada Garcia. Era tempo di seminare il grano; al caseggiato vi era la mandria delle pecore e facevano formaggi e ricotta. Mangiai, quel giorno tanta ricotta con il pane. La sera durante il cammino di ritorno verso il paese, fui preso da un attacco di mal di stomaco; non potevo immaginarlo, ma si trattava di sintomi di appendicite.

Erano gli anni 1904 1905 e mio padre era ancora in America: questi due anni li impiegai per fare la seconda elementare, in quanto il primo anno non fui promosso a causa della mente minorata, di cui già ho parlato. Non riuscivo ad apprendere, e quando il maestro mi interrogava, anche se la risposta la sapevo, non riuscivo a parlare per la timidezza; siccome si usavano le punizioni per coloro che a scuola non rendevano, io prendevo sempre legnate.

A quel tempo gli anziani usavano tabaccare, prendendo il tabacco in polvere dalle loro tabacchiere lavorate a mano, e sniffandolo con le narici. I preti tabaccavano quasi tutti, e il mio maestro era un prete che aveva questo vizio. Quando ci interrogava, nella sua tunica, riuscivamo a scorgere le tracce del tabacco che cadeva durante l'atto di sniffo, rilevando inoltre un odore acre di tabacco che creava disagio. Era particolarmente portato a trattarci male, insultandoci e massacrandoci di legnate. Per intimorire teneva una bacchetta lunga e verde, che usava darcela sulla schiena come se avesse avuto a che fare con dei somari. Usava anche una bacchetta quadrata, martorizzando per le consuete punizioni, la pianta della mano. Un giorno un ragazzo, al quale toccò l'inesorabile tortura, avvisò il maestro che nella pianta della mano aveva male a causa di un foruncolo;" Non c'è problema, abbiamo l'altra ", rispose. Insomma questo non era un prete ma un mostro. Lo stesso ragazzo successivamente fu percosso con la bacchetta nella mano in cui aveva questo problema, e cominciò a sanguinare; dovette stare zitto e piangendo andò a posto. Nemmeno i genitori avevano il coraggio di protestare. Un giorno raccolse un po' di ragazzi e ordinò loro di andare a riferire alle famiglie dei bimbi più asini, nei quali c'ero pure io, che saremmo stati retrocessi in prima per la nostra impreparazione. Quando lo seppe mia madre, si trasformò in una belva, si precipitò dal maestro in quanto io non avevo il coraggio di tornare a casa. In casa mi buttò a terra e tenendomi con le sue ginocchia mi pestò furiosamente. Mia sorella Nicolina piangendo cercò di liberarmi dalla furia di mia madre tirandomi per un braccio:" Sotto deve stare!" Urlava mia madre. Solo con l'intervento dei vicini mi lasciò andare, lasciandomi i segni per parecchi giorni. Cercai di rimediare studiando e cercando di essere più disciplinato. Fui quindi successivamente promosso alla terza elementare; il mio maestro si chiamava Giuseppe PUMA, era un picchiatore, ma non torturava come il precedente anzi, per me aveva un particolare riguardo, diceva che avevo volontà e quindi non c'era ragione che io non raggiungessi i migliori risultati, ma io avevo i problemi che ho elencato e lui non ne era a conoscenza.

In quel epoca a Gibellina, come in tutta la Sicilia, c'erano ancora usanze del vecchio secolo: pastori che si occupavano di pecore e vacche, masserie che avevano i buoi per arare il terreno e agricoltori che nel tempo libero usavano il fiscaletto, componendo delle vere e proprie melodie che risuonavano la sera nei loro casolari, ballando e divertendosi con i vicini. Mio nonno Vito era un gran organizzatore di queste feste. D'estate suonava il fiscaletto e il tabali, girando per il paese, accompagnato da giovani; operazione che veniva chiamata atturna. Anche i contadini usavano cantare a voce alta quando cavalcavano i quadrupedi. Un' usanza divertente consisteva nel andare a fare una serenata sotto l'abitazione di una ragazza carina, cantando canzoni d'amore; ma qualche volta succedeva che i vicini, stanchi di essere disturbati, gettavano secchi d'acqua.

Le canzoni che cantavano erano di questo tipo:

> Bedda chi di le beddi bedda siti\
> chi di li beddi la parma purtati,\
> vostra mamma vi ten inta li riti\
> non voli chi collomini parlati.\
> \
> Na picciutteda di quattordici anni\
> calata di celi in terra vinni,\
> la facci sapurita rossa un focu\
> ti portu amuri di quannu era nica.\
> \
> Ora chi mi la penzu a pocu a pocu\
> e po veni lu tempo e ti lu dicu,\
> ci dici chi fu eu lamuri anticu\
> \
> si mi dici di si centanni aspettu\
> si mi dici di no cossamu l'attu\
> si mi dici di si seguito amuri\
> si mi dici di no votu pinzeri\
> si mi dici di si dimmilu ora\
> si mi dici di no dimmilu allura.

A quell'epoca alcune persone usavano girare per le abitazioni con lo scopo di raccogliere offerte in nome di Santi. Un lontano parente di mia madre raccoglieva per l'Armi Santi Decollati; uomini anziani ponevano una scatola adornata di fotografie sante davanti all'entrata di abitazioni, aspettando e recitando ad alta voce preghiere, fino a quando il proprietario della casa usciva per fare l'offerta. C'erano anche coloro che vendevano immagini di santi, stampe e improvvisavano canti relativi a storie e miracoli. Vidi un uomo che sulle proprie spalle portava una chiesa in miniatura, ma sicuramente pesante; fece una sosta posando la costruzione in una sedia e iniziando una predica che radunò un discreto numero di donne. Aprì la porta della chiesa ed appari’ una bellissima immagine di Santa Blicita seduta in una sedia; le donne mormorarono lodi alla Santa, e l'uomo rinforzò le sue prediche, descrivendo la potenziale miracolosità della Santa e del vantaggio di chi avesse acquistato, custodendo successivamente in casa, l'immagine di Santi che avrebbero assicurato la buona salute a tutta la famiglia, rendendola immune da incidenti, malocchi e da lampi e tuoni. Le donne ivi radunate, essendo tutte superstiziose, acquistarono, sfollando successivamente. L'uomo, rimasto solo, si caricò la chiesa sulle spalle, come uno zaino, e si diresse in un altro quartiere per iniziare un'altra predica. Queste cose erano molto considerate a causa dell'ignoranza, ma col tempo questo fenomeno si attenuò, tanto che quando tornai dall'America vidi un anziano che con i suoi santi predicava nella piazza di Gibellina, ma i giovani iniziarono a burlarlo cacciandolo; poco ci mancò che non lo presero a sassate.

Era l'anno 1906, io avevo poco meno di dieci anni e avevo sentito solo parlare del treno e di come percorresse delle distanze su due lame di ferro; io non potevo immaginare tutto ciò e quindi desideravo vederlo per svelare questo mistero. L'automobile era passata un paio di volte; non vi spiego il trambusto che creò in paese, specie in noi ragazzi che la seguimmo fino alla periferia; le donne si meravigliarono nel vedere una carrozza correre senza l'ausilio del cavallo. Nel mese di gennaio arrivò mio padre; l'appuntamento era alla stazione di Gallitello, ove sarebbero giunti i miei zii materni e paterni. Anche mio zio Antonio, fratello di mio padre, sarebbe stato presente in quanto era partito assieme a mio padre e assieme sarebbe ritornato. Tutti andavano quindi ad accogliere gli immigrati nel loro ritorno, come se fossero soldati al ritorno da una guerra vittoriosa. Chissà quanti regali ci avrebbero portato a noi figli; eravamo in tre e belli. Il giorno prima del loro arrivo, mia madre e mia zia Sabetta, moglie di mio zio Antonio, comprarono 20 quartucci di vino, dividendoselo in parti uguali. All'epoca esistevano fiaschi di terracotta che servivano allo scopo, e mia madre la sua parte la mise in due di quei fiaschi; uno più piccolo e uno più grosso. Entrambi li posò sugli scalini di casa, e ci preparammo ad andare a letto per essere riposati l'indomani e passare il meglio possibile la nostra festa. Mia sorella Nicolina scendendo dalla scala, con la sua gonna travolse il fiasco più grosso facendolo cadere a terra; il vino si versò completamente sul pavimento e il contenitore si ruppe in mille pezzi: immaginate l'ira di mia madre che menò botte a mia sorella urlando a squarciagola. La vicina Ignazia si stupì che in un periodo così festoso si sentissero urla di quell'entità, cercò con le buone di calmare mia madre aiutandola con uno straccio a raccogliere tutto il vino andato oramai perso. Gettarono fuori di casa bacinelle colme di vino, ed io dispiaciuto, calcolavo quanti soldi erano andati persi; doveva essere un vino molto buono, perché riesco ancora a rammentare il buon odore che emanava. Andammo a letto dispiaciuti dell'evento.

La mattina presto il primo ad arrivare fu mio zio Carlo, il più vicino alla nostra famiglia, che si accorse subito dall'odore del vino e della disgrazia del giorno precedente. Era vestito con un impermeabile di tela e con pantaloni in pelle, in quanto il tempo al momento era piovoso. Mia madre mi aveva preparato un vestitino nuovo per l'occasione. Pronti, ci accomodammo sopra i muli. Oltre a mio padre e mio zio ce ne sarebbero stati altri due, uno di nome Tridicino. Era prima dell'alba e il nostro percorso fu accompagnato da una lieve pioggerella che cessò al nostro arrivo in pianura; il sole ormai era sorto e il tempo si era fatto più bello. Era il mese di gennaio, e per scaldarci i piedi smontammo da cavallo ai muli e ci mettemmo a camminare. Arrivammo finalmente a Gallitello; i muli furono legati agli alberi e ci avvicinammo al piazzale della stazione, ma ancora non era orario del treno, tuttavia riuscii ugualmente, dai vagoni fermi, a capire il meccanismo del treno, come le ruote rotavano sui binari. Arrivò da trapani un treno merci, e siccome io guardavo attentamente quel treno, mio zio mi informò che non era quello di mio padre. Finalmente era in arrivo il treno passeggeri proveniente da Palermo colmo di immigrati. Vidi scendere mio padre che, intuito che io fossi suo figlio, mi abbracciò baciandomi; mi domandò dove fosse la mamma e poi mi abbandonò; io pensai che nella confusione dovesse dare retta anche agli altri, ma non mi cercò più neanche per presentarmi a suo fratello Antonio. Ci recammo tutti nuovamente dove avevamo lasciato i muli ed in cerchio ci organizzammo per mangiare pane, formaggio, uova cotte e bere del vino. Anch'io mangiai, ma pensavo sempre a mio padre che non mi considerava. "Chi è quel ragazzo?" Chiese mio zio Antonio a mio padre: " E' mio figlio," rispose; "Pezzo di imbecille! ma mi vuoi avvisare che c'è anche tuo figlio?" Mi fece un sacco di complimenti, così tanti che non mi voleva più lasciare, ma era ora del ritorno e, preparati i muli ci incamminammo sulla strada del ritorno. Io cavalcavo dietro a mio padre, in groppa alla mula. Lungo il cammino mi accarezzava le mani. I parenti organizzarono l'incontro a circa un chilometro fuori dal centro abitato, in una chiesa, ove ogni anno il 30 e 31 agosto veniva organizzata una grande festa in onore della Madonna.

Il ragazzo svogliato di nome Giuseppe, quello che mi puntò il coltello in pancia, era il più entusiasta e si diresse oltre la chiesa, informando i parenti che ci sarebbe venuto incontro. Durante il nostro percorso, incontravamo persone dirette in campagna, che alla nostra vista, essendo conoscenti, salutavano ed acclamavano coloro che ormai non vedevano da anni. Io, malgrado la mia età, mi resi conto che, durante questi incontri, mio zio era molto più considerato che mio padre, forse perché era sempre stato più socievole. Tre ragazzi, vestiti con mantella e cappuccio, ci erano venuti incontro, e noi per riconoscenza li facemmo salire sui muli a cavalcare con noi. Dopo una lunga salita arrivammo a Portella, ove incontrammo Giuseppe "lo svogliato"; teneva la berretta con la visiera storta, e, vedendoci sopraggiungere, ci sorrise e conobbe mio padre in quanto era assieme a me. " Gniru Ninu chi è lu trapanisi culusali ?" Disse rivolgendosi a mio padre;" ora corro e vado a dirci che state arrivando," proseguì.

Il sole era spuntato e la giornata prometteva bene. Quando fummo giunti all'ultima curva, con l'aiuto del sole, vedemmo tutti coloro che ci stavano aspettando alla Madonna. Alla nostra vista ci vennero incontro; c'era mio zio materno Giacomo, che portava a suo seguito, per mano, il figlio di mio zio Antonio, di nome Vito. Mio zio Antonio, come vide suo figlio, lo prese in braccio baciandolo più volte, continuando il cammino fino a che incontrò sua moglie. Il bambino era bello, un po' piccolino, ma vispo e loquace. Più in là vidi mia madre, ben vestita, sorridente e con un viso ben colorito; era accompagnata da altre donne e da nostri parenti; sembrava una regina con dame di corte a suo seguito. Giuseppe era riuscito a farsi prestare un asino, utile quella giornata per le numerose corse che continuava a fare. Dopo un entrata trionfante, arrivammo a casa, ove continuarono le visite dei vicini per tutta la giornata. All'epoca gli immigrati che tornavano a casa erano particolarmente acclamati. "Ora possiamo vedere il contenuto del baule," disse mia madre una volta rimasti soli; mio padre non era molto convinto, ma tra le insistenze di mia sorella Nicolina, si decise ad aprire la cassa. Io ero particolarmente curioso e non stavo più nella pelle per sapere cosa ci avesse portato mio padre dall'America. Iniziò a svuotare il baule togliendo vestiario; di regali nemmeno l'ombra. " Questa è la sciabola," disse, indicando un manico che poi avrebbe montato su un aggeggio di ferro, ma non si trattava altro che una pala americana. Rimanemmo molto delusi per non aver ricevuto neanche un pensiero, pensando che tornava dall'America come se fosse tornato dai boschi, tanto che anche la nonna lo riprese dicendogli:" Siete venuto dall'America e non avete fatto nessun augurio ai vostri figli ? I ragazzi sono rimasti male e non lo dimenticheranno mai."

Lo stesso anno in cui mio padre tornò, costruì altri due piani alla nostra casa, con un totale di tre piani. Al pian terreno c'era la stalla, la pagliarola e il mio dormitorio; al piano superiore la camera matrimoniale, e all'ultimo piano la sala da pranzo, il dormitorio dei fratelli e sorelle e il forno. La legna si metteva sotto i letti oppure nel contenitore cilindrico fatto a canne denominato " cannizzo ".

Si riuscì ad acquistare, nelle alture del paese, più di un quarto di ettaro di terreno. La sua posizione era buona, a me piaceva molto andarci, perché da lassù si sentiva tutto quello che avveniva in paese, in più c'erano molte piante di fico, mele, amarene, ed una grossa pianta di noci ove ci rimanevo per intere giornate come una scimmia. C'era anche tanta uva, cavoli e pomodori; insomma lo consideravo un posto di villeggiatura e tutti i miei parenti lo vennero a visitare. Mio padre ci costruì un macaseno "pagliaio", in quanto ci lavorava molto come fosse una masseria. Io andavo sempre a scuola ed era l'ultimo anno in cui avrei dovuto sostenere l'esame finale. Ero stato ammesso in tutte le materie, non senza raccomandazione del maestro che ci pregava di studiare per rispondere alle domande del caporione degli studi che presidiava gli esami. A causa del mio difetto, durante l'interrogazione, non seppi rispondere e nulla, la mia memoria si offuscò e feci quindi fare una brutta figura al maestro che fu rimproverato per aver deciso di ammettermi all'esame, ma io mi consideravo promosso in quanto ero stato ammesso a tutte le materie, a differenza di altri che non vennero nemmeno ammessi.

Così finì per me un'era e ne iniziò un'altra. Ero un vagabondo, mi piaceva girare tutte le montagne e, quasi tutte, le avevo girate in compagnia del cane. Vedevo tanti corvi falchi e civette, con mio piacere. La collina che guarda il paese denominata " Serrona ", era da me la più battuta; anche Angelo ed Alessandro ci sono saliti: insomma io volevo svagarmi e guai a chi me lo voleva impedire. Essendo amante della campagna, mi trovai un giorno in quella di mio zio paterno Giacomo, che aveva una bella proprietà terriera distante dal paese circa sette chilometri. Sul posto c'era anche la moglie; mia zia Giuseppa " Peppa", e mio zio paterno Pietro. Verso sera, dovendo ritornare in paese, mio zio Pietro e mia zia Peppa si accomodarono sull'asina. Nell'occasione io mi offesi perché non si curarono di chiedermi se volessi approfittarne o meno. Quando si prepararono per salire sull'asina, Peppa rivolgendosi a Pietro disse:" E Vito ? " " Lui cammina a piedi," disse senza un benché minimo tatto. Iniziammo il cammino, ma io con loro non volevo camminare e cominciai quindi a fare "corda " cioè a diminuire l'andatura. "Cammina Vito ! " mi diceva mio zio, ma io da loro, mi allontanavo sempre di più. Dalla strada principale, arrivammo alla mulattiera che conduceva ai due valichi della montagna Portella, posti rispetto ad essa, l'una ad ovest e l'altra ad est. Quello ad est risultava più lungo da percorrere; presero come direzione quello ad ovest, più corto ma più ripido, costringendo mio zio a scendere dall'asina per non affaticarla troppo. "Cammina Vito!" insisteva mio zio, ma io non ne volevo sapere, e proseguii la strada con l'idea di fare l'altra mulattiera, ma mio zio allungò il passo cercando di bloccarmi successivamente nella confluenza, ma io, accortomi delle intenzioni, iniziai a correre freneticamente, e giunsi nelle vicinanze di casa prima dei miei zii. Attesi il loro arrivo, occultandomi in modo da non farmi vedere, ma poter sentire il discorrere di mia madre che al momento stava parlando con Peppina di mastro Mariano.

Quando arrivarono i miei zii, mia madre fu informata di tutto l'accaduto, e notando il sopraggiungere dell'oscurità, iniziò ad imprecare dicendo:" Questo lazzarone dove lo vado a cercare con questo buio? Sarebbe da ammazzare." " Ma io vedo un ragazzo lassù sul bastione," disse Peppina facendo cenno; mia madre mi riconobbe e mi intimò di scendere subito, " non ci voglio venire, voglio strare qui," risposi; " stai lì quanto vuoi, quando Ti stanchi, vieni." Dopo un po' decisi di rientrare senza nessuna conseguenza. Ricordo che dopo tutto quel correre e quel camminare, non ero nemmeno stanco.

In questo periodo avevo circa 10 anni e di episodi curiosi me ne capitavano spesso, non posso però ricordarli tutti o rispettare l'ordine cronologico nel racconto. Ad esempio ricordo che un giorno mio zio materno Pietro mi porto con lui nel feudo Pietra, ove c'era anche sua moglie Antonina e, caricando i muli di paglia guardò il cielo verso nord e disse:" Là, sopra Castellamare, vedo una stella con la palma," insomma una sorta di coda nel fianco della stella.

Ricordo anche che una volta il calzolaio, parlando di religione annunciò che nel 1960 sarebbe spuntata la croce di sangue in cielo; mi domandavo se avessi mai potuto esserci in quel anno. Il 1960 l'ho anche passato e cominciano anche i malanni, ma nulla del genere è successo.

Assieme ai miei zii materni, tante volte, nei loro latifondi, mi piaceva vedere le meteore che solcavano il cielo.
