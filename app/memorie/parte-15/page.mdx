---
title: Vito Bonanno - Storia d'amore con Silvia
description: Vito, già ottantenne, cita il suo coinvolgimento in una promettente storia d'amore con una donna di nome Silvia
---

### Silvia: un’amicizia e una vita raccontata

Giugno 1981\
Voglio parlare di una donna che il destino mi ha portato fra i piedi. Non posso certo dimenticare i due anni e mezzo di amicizia intima che ci legarono fatta di sorrisi, gentilezze e anche tenerezze che ricorderò per tutta la vita. Questa donna di nome Silvia, in mia compagnia, si è confidata raccontandomi tutta la sua storia. Ella ha avuto una vita movimentata, ma non mi ha mai raccontato molto sulla sua infanzia; A dieci anni, mentre stava in un bosco a raccogliere la legna da ardere, venne aggredita da un monaco incappucciato, ma seppe difendersi a suon di calci, pugni e grida che riuscirono ad allontanare il miserabile.

### Infanzia e gioventù nel castello Raggio

Silvia abitava in un castello ove suo zio era custode; la proprietà, di nome RAGGIO, era molto grossa ed il castello abitato da Conti aveva più di cento stanze. Vi era di tutto; dal biliardo con il quale Silvia imparò a giocare, al pianoforte che le diede la possibilità di imparare innumerevoli brani musicali. I padroni avevano anche i cavalli per cui ella imparò a cavalcarli come una matta, anche senza sella. Non mancavano poi le biciclette con le quali andava ovunque. Il castello inoltre era circondato dal mare e Silvia tutte le mattine si recava alla spiaggia, diventando presto un esperta nuotatrice; nel mese di settembre e ottobre era ancora più bello in quanto le spiagge erano deserte e le lasciavano ampio spazio. Nella tenuta non mancavano certo i frutteti sui quali lei si divertiva ad arrampicarsi facendo delle scorpacciate di frutta, soprattutto di fichi. Non di rado al castello giungevano gli amici dei conti che si intrattenevano alcuni giorni organizzando feste; Silvia era sempre presente e siccome era bella e vispa riceveva tanti complimenti. Le mogli dei padroni le erano particolarmente affezionate e le regalavano spesso vestiario che i figli non mettevano più; inoltre dopo le feste avanzava molto cibo per cui dopo essersi saziati, favorivano anche i vicini pescatori. Lei e suo zio riordinavano il tutto, pulendo accuratamente i servizi di bicchieri, piatti, posate in argento e anche oro che in particolare custodivano nelle casseforti.

### La guerra e la perdita del corredo

Con il passare del tempo si era messa da parte un bel corredo, ma sfortunatamente scoppiò la guerra e quando i Tedeschi occuparono l'Italia, sfrattarono gli occupanti del castello - compreso la Silvia – in quanto lo stabile era necessario per installare un comando. Lei fu costretta a lasciare il castello solo con quello che aveva addosso e non poté prelevare nulla di ciò che aveva accumulato. Amareggiata da questa situazione ebbe il coraggio dopo qualche giorno di presentarsi all'entrata chiedendo di poter prelevare i suoi averi; la sentinella si oppose, motivando il divieto per chiunque di entrare in un comando tedesco, la Silvia volgendo lo sguardo verso un aereo tedesco che al momento stava sorvolando la zona disse:"Quell'aereo finirà in mare come tutti voi!" La sentinella prese lei per il collo e gridando “caput”, l'allontanò.

### Matrimonio, gelosia e vita a Genova

La Silvia ormai ventenne era diventata bellissima e si sposò con un piccolo industriale di legname, con il quale cambiò completamente vita; niente più svaghi o divertimenti, niente cinema o balli che a lei piacevano molto, niente teatro, nessuna gita o mare. Genova che era diventata la sua città la conobbe molto poco perché, segregata a casa tutto il giorno, poteva uscire solo per fare la spesa. Il marito era quindi un tipo molto geloso, aveva sedici anni in più e la domenica andava a giocare alle bocce mentre lei rimaneva a casa a leggere giornali e riviste.

### L’incontro e l’amicizia che consola

All'età di 60 anni il marito morì di un brutto male. Il medico consigliò però alla Silvia di fare delle frequenti passeggiate per ritardare problemi alle gambe, quindi spesso con l'autobus - da casa sua, sita in un rione sotto l'ospedale Celesia - al mattino andava al cimitero e al pomeriggio raggiungeva Begato ed il percorso di ritorno lo faceva a piedi passando davanti a casa mia. Io, solitamente seduto fuori casa, la vedevo passare ancora bella e dritta; il suo sguardo mostrava curiosità forse nel cercare di vedere la Giovanna. Una volta si decise a salutarmi e io risposi rispettosamente; assieme a me c'era la signora Tina, alla quale domandai se conoscesse quella donna che aveva appena salutato, ma non la conosceva. L'indomani oltre a salutare mi rivolse anche la parola e chiese se per caso io la conoscevo; gli risposi di no, lei proseguì affermando che forse mia moglie si ricordava di quando passava con il marito a comprare frutta e polli :" Ma sua moglie dov'è ? E' forse malata ? " chiese Silvia," Eh! cara signora mia moglie non c'è più ", risposi amareggiato" Ah! ho capito; anche mio marito è morto ormai da quattro anni di un brutto male "; mi chiese dunque se l'indomani le avessi fatto trovare un po' di frutta, la rassicurai in quanto era il periodo delle mele mature. Il giorno dopo la invitai ad entrare in casa ove, dopo essersi accomodata, le mostrai le mele raccolte. Mi fece molti complimenti e ne gustò addirittura una. Dopo una buona conversazione, lei fece per pagarmi la frutta, ma io le dissi che non vendevo frutta e che agli amici la regalavo:" Allora voglio essere sua amica perché mi piace il suo parlare, lei mi accetta come amica?" proseguì Silvia "Ma certo signora che l'accetto e con tanto piacere e venga pure quando vuole".

Ambedue avevamo bisogno di consolazione ed io mi sentivo orgoglioso di avere al mio fianco una bella donna che mi faceva compagnia. La feci conoscere anche la signora Teresa che mi veniva sempre a trovare, spiegandole anche in un occasione, che non era nostra intenzione sposarci, ma di rimanere amici per tutta la vita.

### Malattia, ritorno e nuove confidenze

Terminata l'estate, le sue visite si fecero più diradate fino a quando non la vidi più; avrei potuto vederla al cimitero, ma io andavo nel pomeriggio mentre lei al mattino. Aspettai che passasse l'inverno e che la Silvia si rimettesse a viaggiare. Credevo si fosse dimenticata di me, ma una mattina del mese di marzo sentii squillare il campanello della porta. Quando aprii, la vidi dritta, con un cappotto ed una berretta di lana scuri. Rimasi a guardarla per qualche istante senza pronunciare una parola; anche lei mi guardava senza dire nulla, ad un tratto dissi: "Ma sei la Silvia !" e lei:" Che fa non mi riconoscete? Sono passata a fargli una sorpresa". Entrò in casa e, chiusa la porta le feci un sacco di domande, in particolare del perché non si fosse fatta vedere tutto quel tempo; lei mi rispose affermando che era stata operata di un tumore al seno e che aveva subito l'asportazione della mammella, ma che il dottore le aveva detto che il male era stato completamente asportato e che non c'era più pericolo alcuno. Sentendo le sue parole mi venne quasi da piangere, ma mi sforzai di non lasciarmi andare, ma non ci riuscii in quanto gli occhi mi lacrimarono.

Con la nuova estate ormai alle porte, iniziammo nuovamente a frequentarci effettuando anche qualche passeggiata per la villa, in quanto lei era molto amante della campagna. Mi confidò che il marito, alla sua morte, le lasciò due appartamenti dei quali uno era l’abitazione, un appezzamento di terreno che vendette, un buon conto in banca e la pensione del marito che riscuoteva regolarmente. Un giorno, mentre raccontavo queste cose in casa della Pina, mio nipote Giorgio scherzosamente disse:" Nonno non te la fare scappare, così i milioni rimangono a noi" ed io aggiunsi:" Ma cosa dici, io sono vecchio non so certo come farla innamorare".

Volli fare una prova come ai tempi della gioventù. Mi vestii elegante; vestito scuro, camicia bianca, barba fatta e capelli, ancora scuri per la mia età da sembrare più giovane, ben pettinati. Mi recai al cimitero nella mattinata. Le lacrime mi riempivano gli occhi mentre stavo contemplando sulla tomba di mia moglie; avevo portato dei fiori freschi e una nuova candela, quando nelle vicinanze sentii parlare due donne. Silvia era in compagnia di una donna più anziana: mi avvicinai per salutarla e lei rimase stupefatta per la sorpresa e la mia eleganza :"Vito, ma sei tu ? Ma che lusso, come sei elegante", disse afferrandomi per mano e conducendomi nei pressi dell'altra signora per presentarmi, "Vedi signora, questo è il mio fidanzato; è ottantenne ". La signora si congratulò ed io nel frattempo pensai di aver fatto colpo.

Continuammo a frequentarci; lei veniva spesso a trovarmi ed io la trattavo con rispetto e gentilezza. Ero sicuro che lei con i suoi modi gentili che usava nei miei confronti, dimostrava l'amore che provava per me. Aveva preso confidenza in casa mia; a volte per aggiustarsi i vestiti, si scopriva senza pudore alcune parti intime probabilmente perché mi considerava il suo uomo, il suo protettore. Mi dava prova in molte situazione di volermi così bene che io ero orgoglioso di avere un'amica intima così bella da fare invidia a qualche avversario. Quando ci sedevamo fuori di casa all'ombra, passavano a trovarci molti amici: un amico ci disse che potevamo unire le due pensioni e vivere assieme. I nostri incontri ormai continuavano da oltre due anni ed io mi ero molto affezionato; alcune volte le baciavo la mano e lei gradiva molto. Un giorno giunse, dopo una passeggiata, a casa mia. Io ero dalla Pina, quindi lei suonò il campanello ed io le andai incontro. Ricordo che ci scambiammo sorrisi e gentilezze in un modo così intenso che mi sembrava di essere ritornato un'altra volta ragazzo. In casa le offrii dei dolci e del marsala, oltre ai sorrisi passammo anche a scambiarci delle tenerezze. Mi sbottonò parte della camicia e, guardandomi il torace, mi consigliò di non dire la verità su i miei anni. La prova del suo amore me la diede prima di andarsene: prima di aprire la porta, dopo tante tenerezze, d'istinto la afferrai baciandola. Lei acconsentì e commossa mi disse che me l'ero meritato. L'accompagnai per un tratto di strada scambiando sempre tenerezze e parole amorose.

### Raffreddamento, fraintendimenti e rottura

Da quel giorno i nostri incontri diminuirono in quanto lei inspiegabilmente si era raffreddata; non riuscivo a capire quale fosse il motivo, cercai di incontrarla. Un giorno la vidi vicino alla tomba di suo marito e avvicinatomi le chiesi per quale motivo da un po' di giorni non si faceva vedere, lei rispose che pretendevo troppo e che suo marito era lì. Rimasi molto male per questo rimprovero, perché dopo queste gentilezze e tenerezze non riuscivo a spiegarmelo. Tornai a casa come un uomo sconfitto, ma per accertarmi se fosse o meno finita, le telefonai chiedendole spiegazioni. Lei rispose che io ero nei suoi pensieri ma mi raccomandò di dimenticarmi di quei baci e soprattutto di non dire nulla a nessuno in quanto per la nostra età gli altri non avrebbero capito e ci avrebbero derisi.

Silvia non aveva rapporti stretti con i suoi parenti; si frequentava e rispettava solo un nipote sposato padre di una bambina, figlio di suo fratello morto. Mi confidò che la nostra storia fu oggetto di discussione con questo nipote, il quale apprese e diede il suo assenso affermando che lei era la padrona e che poteva fare ciò che voleva evitando scandali ovviamente. Riferì a me il colloquio avuto con il nipote contenta di averne avuto probabilmente la benedizione. Io ero molto contento perché avevo l'impressione che mai si sarebbe allontanata da me; ma malgrado tutto ebbi un'altra delusione qualche giorno più tardi al cimitero. Nella circostanza le rimproverai la diminuzione di visite da parte sua :" Ma io se volevo un uomo, me lo prendevo più giovane ", rispose irritata. Rimasi meravigliato riferendole che tra noi c'era solo amicizia e che d'altronde non l'avevo mai toccata con un dito :" Io di amici ne ho quanti ne voglio ", disse elencandomi una serie di nomi.

Dopo un po' di giorni provai a telefonarle, ma appena provai a parlare lei staccò la comunicazione. La rividi al cimitero e ebbi la necessità di chiederle il motivo per cui aveva riagganciato, ma non me ne dette la possibilità in quanto mi venne in contro sorridendo e gentilmente, prendendomi la mano, iniziò ad intrattenermi con convenevoli. Io non capivo più nulla; cercai di trovare una spiegazione, ma quando mi negò di aver riagganciato, lasciai perdere e rifacemmo pace. Volli necessariamente chiarire il nostro rapporto per evitare ogni malinteso; le parlai quindi esternando i miei sentimenti e facendo presente che mi aspettavo la stessa cosa visto che mi frequentava:" Io ti frequento quando posso, ma non posso starti vicino come vuoi tu", rispose lei, chiarendomi che non poteva essere più come prima. Un giorno, dal cimitero, prendemmo il bus e mi accorsi che lei era di malumore, in quanto non parlava; giunti alla piazza di Rivarolo, lei mi chiese di aspettare perché doveva fare delle compere, io mi rivolsi a lei dicendo :" Ma senti Silvia ti voglio fare una domanda " " Non voglio domande", rispose come se fosse adirata nei miei confronti " Ma insomma io cosa me ne faccio di te ?" risposi alterato, "Allora basta !" Girando di scatto il suo viso, già in direzione opposta alla mia. Terminò quindi dopo due anni e mezzo la nostra amicizia appassionata; niente più saluti e quelle poche volte che c'incontravamo sui bus mi girava le spalle. Una volta la ripresi dicendole che almeno ci potevamo salutare, ma i mie approcci non avevano nessun esito. Un giorno al cimitero le parlai chiedendo il motivo di questi suoi comportamenti, facendole notare che c'era un segreto che ci accomunava e che non avrei danneggiato la sua reputazione; lei mi rispose dicendomi che aveva sposato un bravuomo che le voleva bene e le faceva compagnia. Capii che stava mentendo e che mi stava canzonando. Qualche giorno dopo, come a voler riprendere il discorso, le dissi che non era onesto prendermi in giro, dopo averla trattata come una regina in cambio di rimproveri inspiegabili; le dissi che mi poneva in cattiva luce con altre persone e che avrei potuto rovinarle la reputazione spifferando tutto in giro; lei rispose che se ciò si fosse verificato, si sarebbe affidata ad un avvocato ed inoltre aggiunse che tra noi non c'era stato proprio niente, spingendomi e invitandomi chiaramente ad andarmene. La insultai confidandole che una persona mi aveva avvisato di stare attento, in quanto avevo a che fare con una donna falsa; quindi mi allontanai. Giuseppe era colui che mi aveva avvertito, aggiungendo che la Silvia aveva tentato di fargli invano la corte.

### Ultimi pensieri su Silvia

_Relativamente a Silvia, seguono gli ultimi pensieri che Vito Bonanno ha inserito nel suo ultimo manoscritto._

Questa santa donna, l'ultima della mia storia, ha perlomeno rotto la monotomia della mia vita. La sua compagnia mi consolava e, per il fatto che la gente guardava, consideravo tale situazione motivo di prestigio. Quando l'ho rivista dopo un anno che non si faceva vedere a causa dell'operazione al seno che subì, ho ascoltato i suoi racconti con commozione al punto che tra un po' mi misi a piangere. Il suo allontanamento fu causato dalle male lingue, lei me lo disse e mi disse anche che come amico mi voleva bene e mi pensava sempre. Per tali motivi non è piu' entrata in casa ma gradiva le mie chiamate al telefono e quando ci incontravamo occasionalmente al cimitero lei si avvicinava con tanto piacere e mi prendeva la mano stringendola davanti a tutti anche davanti a coloro che la conoscevano, ma senza badarci. Ritengo che per questi suoi comportamenti sia stata per me una amica sincera ed è per questo che la ritengo una donna seria. Novembre 1979 La mia amica Silvia si è avvicinata un'altra volta, viene in casa e si ferma a lungo. Non le interessa piu' delle male lingue e siamo sempre piu' amici stretti. Lei ha raccontato il tutto ai suoi parenti che le hanno dato approvazione. Lei mi ha fatto capire che vuole stringere amicizia sempre di piu'.
