---
title: Vito Bonanno - Esperienze galanti e razzismo in America
description: In questa parte Vito Bonanno racconta le esperienze galanti che lo hanno divertito a Centerville. In conclusione affiora il disagio provato da Vito per gli atteggiamenti poco tolleranti che gli americani tenevano nei confronti degli italiani
---

### Armonica, timidezza e prime feste a Centerville

L'armonica a bocca mi fu molto utile per sostenere piccole festicciole, in casa di amici, durante feste da ballo e per conoscere tante signorine e signore giovani con le quali poteva ballare tranquillamente senza nessun timore, a differenza del paese ove tutta quella libertà non esisteva di certo. Con un gruppo di coetanei andavamo a trovare a volte ragazze con le quali si passava il tempo a conversare. Io però, a causa della mia balbuzie, avevo spesso timore di fare brutte figure per cui sceglievo spesso la strada del silenzio provocando commenti da parte di ragazze che, pur nutrendo evidenti interessi, non capivano quale fosse la causa ostativa al mio interloquire. Io cercai di fare invano degli sforzi, per cercare di non deludere le aspettative di molti conoscenti. Questo motivo non mi impedì certo di frequentare le sale da ballo, durante le quali presi l'abitudine di bere sufficientemente, acquisendo più sfrontatezza nell'affrontare la timidezza. Mi imbottivo di vino anche a digiuno in quanto ciò mi aiutava a credere più in me stesso e, a volte, a considerarmi superiore ad altre persone; le signorine che invitavo a ballare, accettavano di buon grado.

### La comunità dalmata e la gelosia di Erminio

Nella comunità dalmata, vi erano delle belle ragazze, a volte più di quelle italiane. In particolare ce n'era una bellissima più di ogni altra che io avessi mai visto, addirittura paragonabile alle migliori attrici dell'epoca. Il mio socio perse la testa cercando di trovare il modo per farsi notare. Era una cosa assurda in quanto io vedevo che lei non si curava nemmeno di guardarlo, ma lui insisteva parlandole nella sua lingua. Un giorno a Stripville si ballava nella sala dei minatori in occasione di una festa; nell'occorso comparve questa meravigliosa creatura assieme ad un bel giovane provocando una gelosia incontrollata di Erminio che, alterato, si avvicinò alla coppia e chiese spiegazioni alla ragazza. Non soddisfatto delle risposte cominciò a menar schiaffi ovunque; il patner senza reagire prese per mano la ragazza e si allontanò velocemente, lasciando l'onere di controllare l'ira di Erminio ai conoscenti che nel frattempo erano intervenuti:" Ma cosa volevi fare ? Credevi forse che una donna di gran lusso, quale lei è, si potesse mettere con te?" lo rassicurai subito ponendogli davanti la cruda realtà. Questo compagno di Trieste, mi raccontava sempre del suo paese, delle avvenenti ragazze che lo abitavano, della bora sempre presente, della sua famiglia composta dal padre, la madre e due sorelle, fantasticando di poter, un giorno, ritornare a vederli: ciò nonostante non cercava di mettere da parte un po' di denaro che guadagnava, a fronte di questo sogno realizzabile, in quanto spendeva spesso più di quello che guadagnava. Per la sua diserzione dalla marina austriaca non aveva più tenuto corrispondenza con i suoi, ma continuava a parlarne.

### Maria, Milena e le ragazze del vicinato

A Galleville abitava una ragazza di nome Maria MASTELLA, di origine veneta. Non era bella quanto simpatica ed io spesso andavo a trovarla a casa sua solo o con gli amici. Una sera in occasione di una festa da ballo feci coppia con lei, e gironzolando per la sala notai un anziano americano che mi stava guardando; io, ripensando alle critiche mosse nei miei confronti per la mia riservatezza e volendo dimostrare il contrario, presi a baciare Maria che, inizialmente, oppose una leggera resistenza, forse a causa dell'anziano, ma abituandosi subito a quella presenza ricambiò le mie attenzioni con baci e morsi accennati che però mi lasciarono il segno per alcuni giorni. Nella zona in cui noi abitavamo vi erano anche alcune donne la cui immagine non era del tutto rispettabile ed una sera mentre andavo a trovare un mio conoscente di nome Ernesto, scapolo, incontrai una ragazza di quelle che mi salutò con cortesia e condivise il mio percorso fino all'abitazione. Da Ernesto vi era Maria che, appena mi vide assieme alla donna uscì di casa senza dire una parola; io rimasi molto male tanto da non avere più il coraggio di andarla a trovare e guardarla in faccia. Un giorno però la incontrai nuovamente e lei, di sua iniziativa, mi salutò chiamandomi per nome e pregandomi di continuare ad andarla a trovare: insomma era proprio una brava ragazza di quelle che si accontentano di poco e proprio per questo più adatte ad una unione matrimoniale.

Un'altra ragazza che aveva le sue stesse caratteristiche si chiamava Milena della famiglia NICOLAZZI (ved fotografia). Era una famiglia di veneti ed il fratello Tony era molto amico con me. Fui anche molto legato ai loro genitori che mi trattavano come un figlio.

### Marizza: dagli incontri alla grande festa

Diverse miglia a sud di Stripville, vi era un paese, di cui non ricordo il nome, con una bella piazza quadrata al centro ed un bar gestito da un italiano che si chiamava Milani. Alla periferia abitavano tanti dalmati, alcuni parenti del mio amico Sabattincich. Spesso lo accompagnava in queste visite un certo Gianni Rocca, suonatore di armonica e quindi mio conoscente, che insistette un giorno affinché io l'accompagnassi in questa comunità. Giunti sul posto partecipammo ad una festa danzante, ma io non conoscevo nessuno per cui non mi mossi dal mio posto. Gianni per scaldarmi condusse vicino a me una bella signorina che condivise qualche ballo lusingandomi con gentilezze che sulla mia persona non venivano mai risparmiate. In quella comunità fui nuovamente invitato con il mio socio a casa di una famiglia orfana di padre, ove Sabattincich aveva due stanze in affitto. Lo scopo della visita era anche quella di incontrare una bella ragazza che però al momento del nostro arrivo non c'era; la famiglia ci accolse comunque molto gentilmente e aspettando l'arrivo della ragazza Marizza, consumammo un caffè caldo, dopo di che, non vedendola arrivare, ce ne andammo. Lungo la strada la incontrammo, io ero sul sedile posteriore e mi colpì la sua bellezza. Non la rividi più fino ad una festa, "Non mi riconosci più?" mi chiese lei rivolgendosi a me; fu così che passammo la serata a parlare di noi. Non mi sembrava vero poter parlare con una ragazza che al suo paese non mi aveva degnato di uno sguardo.

Ricordo che un giorno, lavorando nelle linee ferrate fummo colti da un temporale, per cui ci riparammo sotto il porticato di una casa. Una donna e una bella ragazza ci invitarono dentro fornendoci le sedie; i commenti circolarono subito tra noi velocemente in apprezzamento della bella ragazza, ma io per la timidezza neanche la guardavo;"A Vito gli ha dato uno sguardo," disse in seguito Vito Tortorice.

A fianco della mia abitazione, abitava una famiglia originaria di Novara di nome GALLIANO: Tre figli di cui due femmine. Una era una ragazza madre, la seconda era abbastanza bella ma non tanto seria; si chiamava Ida. Mantenevo le dovute distanze da lei in quanto non esprimeva allegria o comportamenti che esprimessero simpatia nei miei confronti; a dire il vero era raro vederla sorridere e quando accadeva tiravo un sospiro di sollievo. Si dimostrò comunque interessata a me in un'occasione mostrando gelosia. In particolare Marizza, assieme a delle amiche, era passata da casa mia attirando la mia attenzione con un strombettata dell'auto. Oltre ad uscire io, uscì anche Ida che assistette alle moine di Marizza," Vito! Guarda che sono gelosa," mi giunse alle orecchie dall'entrata di casa di Ida, ma io non feci caso continuando a parlare con la mia visitatrice. Ida si chiuse la porta alle spalle mantenendo un'aria indifferente per alcuni giorni. Ricambiai le cortesie di Marizza pregando Sabattincich di accompagnarmi a trovarla.

Un giorno la famiglia NICOLAZZI organizzò una festa danzante, (queste, venivano organizzate anche per vendere della grappa) io partecipai con la mia armonica e, ad un tratto, le mani di Marizza mi occlusero la vista facendomi una sorpresa gradita. Era giunta accompagnata da suo fratello con il quale ci eravamo conosciuti a Stripville, si chiamava Giorgio e la macchina era di un altro giovane che li accompagnava con lo scopo di fare la corte a Marizza; ma lei non considerava certo l'accompagnatore in quanto per tutta la sera non si staccò dalle mie braccia condividendo con me ogni ballo. Era la più bella della serata, aveva 17 anni e il suo profumo era alquanto provocante. Lei probabilmente lo capì, difatti si scostò il vestito dal collo affinché io potessi sentire meglio la sua fragranza, cosa che feci senza esitare. La vista dei suoi bianchi seni mi fece riflettere ulteriormente sui sacrifici che dovevo sostenere per non impegnarmi in America. Frequentai spesso quel posto in occasione di feste da ballo assieme a Sabattincich e Gianni ROCCA. Una sera venne anche la signora Galliano e sua figlia Ida, miei vicini. Marizza chiese alla signora informazioni su di me, che non esitò a fornirgliele, raccontando tutto ciò che poteva e in qualche modo rafforzare la mia reputazione; la ragazza sospirava, con le mani racchiuse al petto, mostrando evidente interesse nei miei confronti. Come se io non me ne fossi accorto, la signora Galliano mi informò, sottolineando che avrei dovuto sposarla, ma, informata dei miei futuri progetti, non poté far altro che consigliarmi di non illuderla. Un giorno io e Sabattincich andammo a trovare la Marizza alla sua abitazione. Lei dimorava in un paese di nome Cincinnati -luogo di miniere come tutti i paesi della contea. Lì passammo una bella giornata; fummo però accolti, fortunatamente ancora in casa sua, da un brutto temporale, per cui fummo costretti, data l'impraticabilità delle strade allora non asfaltate, a rimanere lì anche per la notte. La madre di Marizza ci fornì di coperte, un guanciale ed una stanza dove avremmo potuto passare la notte. Marizza mi offrì addirittura l’opportunità di passare la notte nel suo letto dove avrei potuto stare più comodo che in terra; io risi ma fui contento della proposta, anche se ovviamente rifiutai, pensando che lei era già la terza donna disposta a fare sacrifici per me. "Lo vedi Vito, abbiamo pane, abbiamo salame, abbiamo vino, la ragazza vorrebbe che tu dormissi con lei, perché dovremmo tornare a casa? " disse divertito Sabattincich.

In merito alla festa e a Marizza vorrei precisare che se io avessi avuto, all'epoca, il coraggio e la memoria che ho adesso, avrei potuto darmi delle arie e conferirmi quel tono di superbia necessario per stare vicino alla più bella ragazza della festa. Invece all'epoca mi comportavo come se niente fosse, come se tale situazione fosse un episodio di vita normale. Ora invece capisco che la situazione non era da considerarsi nella norma, ricordo infatti tutti quei giovanotti, suoi compaesani, che la guardavano e guardavano me a bocca aperta o con sorrisi ironici. Anche le signorine la guardavano con tono d'invidia forse non contente che Marizza rappresentasse il punto di attrazione della festa. Tale certezza mi fu confermata da una certa Tina Galliano. Ricordo che la stessa stava ballando con un'altra ragazza quando all'improvviso mi bloccò in mezzo alla sala e fece capire a Marizza che io avrei dovuto essere disponibile anche con altre ragazze. Un siciliano trentenne, invece, di bell'aspetto, elegantissimo nonché padrone di miniere dovette attendere che io finissi il ballo per poter ballare con Marizza.

Io, all'epoca ero molto ingenuo, avevo ancora una mente da bimbo e non capivo ancora nulla dell'importanza degli atteggiamenti nei rapporti sociali. Una sola cosa buona avevo all'epoca e ho mantenuto e cioè la gentilezza con le donne.

Il poliziotto che chiudeva un occhio sulla produzione di alcolici e al quale davamo ogni tanto una mancia come tangente, diventò un mio amico. Mi offrì di entrare a far parte del corpo di Polizia senza dovermi preoccupare della documentazione necessaria, alla quale avrebbe provveduto lui. Sulla proposta manifestai perplessità rispondendogli di non essere il tipo e di non essere nemmeno cittadino Americano, ma lui insistette affermando:" Se non sei il tipo non fa niente, noi non dobbiamo arrestare nessuno; noi andiamo in giro dove fanno le grappe e se ci vogliono dare qualche dollaro, lo prendiamo, altrimenti li mandiamo a quel paese e poi dopo due anni di servizio ti concedono la cittadinanza ". Insomma questa fu un'altra occasione per rimanere in America ma io rifiutai.

Una sera, nella sala dei minatori organizzammo una festa da ballo in compagnia di un buon suonatore di armonica. Per l'occasione intervennero molte persone, anche di altri luoghi. L'allegria in queste serate era di casa come se non dovesse mai finire. Parteciparono anche molte signorine, ma io pensavo a Marizza che non sapevo se sarebbe venuta in quanto io non l'avevo invitata. Ma lei quando seppe che in quell'occasione avrebbe incontrato me, fece di tutto per parteciparvi. con la festa in pieno svolgimento si aprì la porta e vidi Marizza con suo fratello. Lei era così bella, con un vestito sfolgorante che mi parve di vedere splendere il sole. Era allegra e sorridente e tutti le rivolsero lo sguardo anche quando mi premurai di andarle incontro per invitarla a ballare. La folla ci guardava con un senso di ammirazione e forse anche di invidia; le altre signorine si rivolgevano a me chiamandomi per nome forse per far ingelosire Marizza. " Adesso che sei con lei non dai retta più a nessuno?"disse Ida, ballando con la sua amica; " Ma io do retta a tutti,"dissi e rimediai provvedendo alle dovute presentazioni."Vedi Marizza, questi sono tutti nostri amici," e, terminate le presentazioni cominciammo a ballare. Tutti mi salutavano chiamandomi per nome, anche quelle persone che non mi avevano mai salutato; anche un proprietario di una miniera mi degnò del suo saluto, chiamandomi per nome. Io mi fermai per presentargli Marizza, si diedero la mano e invitai lei, una volta terminato il mio ballo ad invitarlo a quello successivo, cosa che lei accettò con molto piacere. Questa fu quindi una delle più belle feste alle quali partecipai; Marizza era la più bella di tutte ed io il suo cavaliere. I posti in cui si organizzavano le feste più gradite erano situati nei pressi della miniera n.30 a Strippville, ma spesso ci spostavamo all'altro paese in auto, con l'invidia delle ragazze che ci rinfacciavano il fatto di andare altrove per cercare ragazze più belle. Insomma io un morale così alto non ricordo di averlo mai avuto, era tutto sommato una vita spensierata colma di soddisfazioni personali, soprattutto per i rapporti sociali che si erano instaurati con gli abitanti del posto. Spesso venivo salutato da persone che neanche conoscevo, ma che sicuramente avevo incontrato in qualche festa. Coloro con i quali avevo instaurato un rapporto di amicizia erano oggetto delle mie visite, nei periodi di riposo dal lavoro, visite che peraltro gradivano molto in quanto ricevevo da loro molte cortesie e gentilezze. Un giorno mi recai a far visita a Gallville alla mia amica Maria MASTELLA, e alla famiglia di quella ragazza di nome IDIT, che si preoccupò di farmi un regalo di natale nel periodo in cui io abitavo ancora con il mio amico Carmelo. Il padre era un boss Pisatore della miniera, la madre ancora giovane, a mio giudizio non era molto seria, problema del quale il marito non se ne preoccupava. Idit era molto bella ed elegante e di conseguenza aveva molti corteggiatori; in quella casa ci stava poco, probabilmente perché era frequentata da altre donne tutte poco serie; non che vi fosse prostituzione, ma probabilmente aiutavano ad intrattenere coloro che la sera si recavano in loco per bere un po' di grappa, che portavo io. La maggior parte di queste persone erano proprietari di negozi del centro, anziani e non. Una sera una ragazza che stava ballando con un anziano, mi fece l'occhiolino, per sottolineare che il suo cavaliere era probabilmente un possidente. Durante una di queste serate sentii bussare la porta. Qualcuno si preoccupò della possibilità di essere visitati dalla Polizia, "Non m'importa chi sia, l'importante che non sia mia moglie, " esclamò l'autista preoccupato. Quest’ultimo, infatti, in una precedente esperienza era stato sorpreso dalla moglie a divertirsi, con conseguenti pugni e schiaffi che fecero da contorno alla sua serata ormai compromessa.

### Mary Morsili: una storia di affetto e rimpianto

Tornando alla visita ricordo che la signora quando mi vide mi invitò a entrare e mi presentò una donna con la quale stava conversando prima ch'io arrivassi. Mary MORSILI era il suo nome, donna piuttosto piccola, forse più anziana di 35 anni di età. Conversai con lei a lungo e poi la invitai fuori per una passeggiata, ma il fine che mi proponevo era quello di conoscerla più intimamente, scopo che si prefiggono molti giovani, quindi la invitai a salire sull'auto del boss che era parcheggiata nei pressi dell'abitazione ove affrontammo dei discorsi molto interessanti. Giunti alla meta mi resi conto della sua soddisfazione per avermi dato del suo, come se mi avesse donato un grande regalo. Mary si sposò forzatamente con un uomo a causa di una gravidanza indesiderata, matrimonio che non finì bene in quanto divorziarono; lei, peraltro, era desiderosa di una compagnia maschile anche per il sostentamento della famiglia; ebbe poi un'altra avventura matrimoniale, dalla quale nacque un altro figlio, ma che fu ugualmente un fallimento. Quindi dopo aver udito queste storie non potevo che considerarla una donna sfortunata bisognosa sicuramente di gentilezze che non le negai. Questo serviva a mantenere i rapporti con lei per amicizia; non passava settimana senza che lei mi venisse a trovare. Immagino che non facesse la prostituta, ma nel contempo non riuscivo ad immaginare come potesse tirare avanti con tre bambini, senza un impiego; probabilmente aveva dei lavori di pulizia saltuari in quanto viaggiava giornalmente nei paesi vicini passando da abitazioni di borghesi. Quando partii per l'Italia, lasciai l'ambasciata a Sabattincich di salutarla in quanto al momento lei era partita verso il sud. Al suo ritorno, mi fu successivamente riferito che non solo lei rimase molto dispiaciuta della mia partenza, ma riferì che se solo io lo avessi voluto, avrebbe vissuto con me tutta la vita, restò infatti con la speranza di un mio ritorno. Quando ci penso mi prende il rimorso e mi rendo conto di essere stato un imbecille in quanto lei era una donna brava e umile e provava nei miei confronti un sentimento che io non ho mai ricambiato neanche con un regalo. Mi è rimasto solo il ricordo di queste fotografie che mi fanno rivivere queste emozioni.

---

### Comunità dalmate, Monchi Mine e gli scioperi

Nelle zone minerarie di questo stato, c'erano tante comunità di austriaci provenienti dalla Dalmazia quella regione che confina con il mar Adriatico. Il mio amico Sabattin, le conosceva tutte. Una sera, consapevole del fatto che a me piaceva viaggiare, mi portò con l'auto a Monchi Mine, posto situato in un'altra contea che raggiungemmo percorrendo strade sterrate di campagna, ove spesso ci trovavamo ad incrociare lepri - abbondanti nella zona -. Sul posto vi era una linea ferroviaria di nome Milliwock Company, linea in cui, in tempi passati, aveva lavorato mio padre. Giungemmo in un'abitazione del posto dove, preceduti da Gianni facemmo conoscenza di una famiglia non più giovane e di alcuni invitati che evidentemente stavano aspettando noi in quanto si apprestarono tutti ad affollare la stanza per iniziare a ballare. Una donna grassa mi afferrò per le mani e parlando esclusivamente nella sua lingua si rivolse a me. Non riuscivo a capire ciò che volesse dirmi, tuttavia intuivo la sua ammirazione per me dal modo in cui mi guardava, probabilmente risvegliavo in lei ricordi di una persona cara defunta oppure il sangue nelle vene; non lo so ! Ricordo solamente che nell'occasione cercai di chiederle qualcosa in inglese che lei interpretò come in un invito al ballo, quindi mi trascinò e mi abbracciò in mezzo alla stanza costringendomi a ballare. Lei sapeva ballare, ma a me sembrava di aver a che fare con un dirigibile, però ci divertimmo molto perché la donna suscitava molta allegria. Le donne che c'erano, tutto sembravano fuorché sposate, infatti Gianni il giorno dopo mi disse che dopo la mezzanotte, dopo il nostro ritorno, queste donne litigarono con i mariti ormai ubriachi e si allontanarono nei campi con altri uomini; aggiunse che se noi fossimo rimasti, saremmo stati sicuramente i privilegiati della situazione :" Il Signore ha evitato un danno ", gli risposi.

Vi ricordate di quella donna veneta che mi faceva la corte, abitante poco lontana da noi, sposata con 2 figli che frequentavano ancora la scuola e con il marito geloso ? Un giorno mentre il marito era al lavoro e i figli a scuola, mi venne la felice idea di andarla a trovare, i vicini nell'occasione mi notarono. Quando giunsi nella sua abitazione fui accolto da lei sorridente; era una bella donna, ben messa, le piaceva il vino e il ballo. Ricordo che mi fece sedere accanto a lei, mi preparò un caffè e si accinse a farmi delle moine, atteggiamento che mi lasciò un po’ preoccupato per via del marito. Non se ne fece nulla in quanto nel frangente giunse un mio conoscente a cercarmi proprio in quella casa in quanto i vicini glielo indicarono. In tutti quei giorni non mi aveva cercato nessuno; anche in quell'occasione riconobbi la mia buona dose di sfortuna.

In questo periodo eravamo in stato di agitazione per via degli scioperi indetti per protesta contro i padroni delle miniere che pretendevano un ribasso del costo sulla prestazione lavorativa a cottimo. Il periodo di crisi condizionava anche il mercato del carbone per cui al calo della richiesta, aiutata anche dalla stagione estiva, orientava i proprietari al calo della produzione o dei prezzi. Allo sciopero non aderivano tutti. Alcune miniere non erano associate al sindacato, per cui il nostro capo (di origine belga), ordinò una dimostrazione di protesta con le autovetture e propose la riunione nella piazza quadrata di Centerville. Alcune parole per incoraggiare la folla e poi tutti a seguire, formando una fila di auto così lunga che la coda si estendeva a perdita d'occhio. Sfilammo per una buona parte del territorio. Ai bordi di una ferrovia il macchinista di un treno merci ci salutò animatamente con approvazione e, dopo un lungo tratto di strada, giungemmo nei pressi di un paese di nome Pleno. Sembrava un luogo deserto in quanto tutti gli abitanti si erano chiusi nelle proprie abitazioni, chiudendo porte e finestre. Non si vedeva anima viva, nemmeno un cane. Nel contesto molti avevano necessità di andare in bagno, ma data l'impossibilità, ci apprestammo a fare i dovuti bisogni dietro le porte chiuse. Nel luogo, il nostro capo tenne anche un breve discorso. Ogni auto, nella maggioranza Ford, era occupata da cinque persone. Io ero con il mio amico Gianni Sabattincich. Giunti nei pressi di una miniera, notammo un gruppo di minatori intenti nel loro lavoro e spalleggiati dalle mogli che, per difendere la loro scelta, impugnavano un fucile. Qualcuno di noi fu subito pronto ad affrontare le donne per disarmarle, ma il capo riuscì a far ragionare le teste più calde e, avvicinatosi al gruppo con le buone maniere, disarmò le donne che scoppiarono a piangere nella paura che i loro uomini venissero picchiati. Furono rassicurate e delucidate sul motivo vero dello sciopero e sugli eventuali vantaggi che sarebbero stati alla portata di tutti, si aggregarono assieme ai mariti per dare la loro solidarietà. Situazioni del genere le incontrammo anche in altre miniere, dove gli operai furono tutti convertiti alla collaborazione per un protesta unita. Giungemmo in un paesino di nome Din, paese di Miss Edena BRANDISCAN, che conoscevo in quanto il padre e la madre, conoscenti di Sabattincich, erano soliti recarsi con una vecchia auto nel nostro paese per rifornirsi di grappa e poter acquistare anche merce di contrabbando, sicché per questa ragione giungevano di giorno e ripartivano di notte. Questi poveretti ci facevano tanti complimenti e fidandosi della nostra amicizia ci confidavano parecchie cose. Fu proprio in uno di questi viaggi che conobbi miss Edena. In questo paese dicevo, vi era una miniera nella quale vi si poteva accedere più semplicemente in quanto non era conformata a pozzo ma con una pendenza graduale che rendeva agibile il percorso dei vagoni che vi procedevano a mezzo di un'apposita strada ferrata. Il padrone di detta miniera, incurante della situazione e, malgrado le minacce ricevute, continuava a condurre il proprio lavoro, avvertendoci dell' intenzione di far valere i suoi diritti con l'uso della forza pubblica. Il nostro capo, malgrado le avvertenze, lo avvertì che nel caso non si fosse conformato con le scelte della maggioranza degli addetti ai lavori, gli avrebbe spaccato tutto. Nel rientro per Centerville, passammo nei pressi di un centro abitato chiamato Tamuve, che in seguito appresi quale luogo di passaggio di mio padre. Nel centro di Centerville, sulla piazza centrale, il nostro capo si intrattenne per concludere la manifestazione con un discorso di comiato, sciogliendo la dimostrazione; rientrammo tutti presso le nostre abitazioni neri dalla polvere e con gli occhi colmi di lacrime.

---

### Miss Edena, pericoli evitati e gli addii

Ritornando alla ragazza, miss Edena, ricordo che nell'occasione in cui ebbi a conoscerla per i numerosi viaggi dei genitori, mi accorsi che il suo interesse riguardava soprattutto la mia persona, in quanto ero il più giovane rispetto ai miei amici Sabattincich ed Erminio che, peraltro, erano dei buoni oratori. Il suo interesse era apparentemente ben condiviso dai genitori, ma da parte mia sapevo che le attenzioni che potevo offrirle si sarebbero potute limitare ad un aspetto solo superficiale. Lei non abitava in zona, e ciò poteva aiutarmi per un approccio più concreto: avrei senz'altro potuto invitarla a ballare in una delle numerose feste organizzate e lo avrei fatto volentieri in quanto si trattava di una bella ragazza anche se un po' bassotta. Ricordo che i genitori pregarono Sabattincich, durante un viaggio di trasporto di grappa, di portare anche me affinché prendessi visione dell'abitazione dei BRANDISCAN. Ci mettemmo in viaggio verso DIN. Un bel percorso dislocato su una catena di alture: un bel viaggio, non c'è che dire ed anche gratis in quanto in queste occasioni io non pagavo mai niente. Al nostro arrivo la ragazza non c'era. Il territorio che si presentava sotto i nostri occhi era vasto, ondulato e pieno di boscaglia. Le abitazioni erano costruite esclusivamente in legname. Non esistevano colture in quanto gli uomini erano tutti impiegati nelle vicine miniere. Confinante al territorio descritto vi era una grande pianura, territorio del Missouri, luogo in cui sorgeva un piccolo paese chiamato Coal city " città di carbone ". Lo visitammo con il signor BRANDISCAN. Visitammo anche la miniera di carbone di sua proprietà che sorgeva in loco: capii che l'obiettivo del padre era quello di convincermi ad andare a lavorare in quella miniera e poter quindi instaurare un discorso serio con sua figlia, ma io non me la sentivo di lasciare Centerville, un centro sicuramente più animato che Coal city e quindi lasciare tutte le amicizie che mi ero creato, per cui tornammo a casa per ricondurre la nostra vita di sempre. Miss Eden era senz'altro molto ben disposta nei miei confronti, infatti ricordo che mentre un giorno mi trovavo in piazza a Centerville a colloquiare con un bravuomo, anzianotto e di origine calabrese, fui interrotto da lei con sorrisi e gentilezze, inaspettatamente, in quanto non mi sarei certo aspettato di vederla nei paraggi. Lei mi condusse all'auto dei genitori rimasta in panne a poca distanza dal luogo, per una ruota forata. I suoi approcci erano molto loquaci, ma trovavano un po' di resistenza per il mio imbarazzo dovuto dalla mia timidezza. Sul posto mi premurai di aiutarli e quindi di rimettersi in viaggio.

---

In questo periodo della mia esistenza i fatti non si svolgevano però sempre nel migliore dei modi, ricordo infatti un episodio svoltosi durante una festa di ballo a Stripville. Premetto che la regola dei luoghi, durante queste feste, era che le donne se invitate a ballare non potevano rifiutare; un rifiuto sarebbe valso a non ballare per tutta la serata. A Stripville, abitava un uomo di mezz'età, un villano, non certo un raffinato e non assiduo frequentatore delle feste da ballo; quella sera era però presente in sala. Lo ricordo in modo particolare in quanto interruppe il mio ballo sottraendomi senza tanti scrupoli la signorina, peraltro minorenne e fino a qualche istante prima con me. Lei cercò di resistergli:" Ti ho invitato io ed ora balli con me! " concluse l'energumeno. Se fossi stato una testa calda avrei risolto la questione con una coltellata ma scelsi di allontanarmi dalla pista. Poco dopo mi raggiunse nuovamente la ragazza scusandosi dell'accaduto. Il tipo che avevo di fronte lo guardavo forse con aria minacciosa in quanto dopo qualche istante mi si avvicinò chiedendomi cosa avessi da guardarlo, aggiungendo che lui non aveva paura di nessuno: non le diedi risposta in quanto nell'istante fui chiamato da un certo Gior Gallo, con il quale mi allontanai dalla festa, lasciandomi alle spalle il tipo che rimase come un imbecille; evitai però nell'occasione di essere picchiato. Parlando dell'episodio, nei giorni a seguire, ebbi la conferma che quell'uomo non era altro che un grezzo, un villano ignorante.

---

Un'altro episodio in cui il mio senso di controllo è valso senz'altro ad evitare serie conseguenze, accadde a Stripville presso la famiglia OGERO. Una sera, come tante altre, in cui ci trovavamo - conoscenti e non - a discutere su argomentazioni futili per trascorrere in compagnia il tempo, dimenticando momentaneamente i problemi giornalieri, a causa di una discussione animatasi probabilmente più del necessario, un certo NIN, di origine torinese, mi mise tra le mani un revolver cercando di dimostrare chissà che cosa:" Io non ho paura né delle pistole, né dei coltelli " reagii cercando di nascondere il mio stato di inferiorità. Il signor OGERO si adoperò gentilmente nel togliermi l'arma dalle mani contribuendo senza dubbio a sdrammatizzare l'evento che avrebbe potuto concludersi tragicamente. Questi fatti diedero senz'altro un apporto sulla stima e la considerazione che molti provavano per me; l'alto riguardo per i rapporti sociali mi avevano aiutato molto ad inserirmi nella vita di quei periodi e a fare molte conoscenze tutte contrarie al mio progetto di ritornare in Italia. Tutti mi sconsigliavano, infatti, di seguire quest'intento. Un certo Mondo, di origine veneta, quando seppe delle mie intenzioni, si offrì di darmi la sua carta cittadina che avrei potuto usare qualora avessi deciso di ritornare:" Ti ringrazio di cuore del bene che mi vuoi, ma io non ho intenzione di ritornare; ho acquistato una proprietà al paese", gli risposi con la consapevolezza che il suo sforzo si accomunava a quello di tanti altri che non mi volevano vedere partire.

Le sorelle OGERO mi avevano invitato ad andarle a salutare prima di partire e così feci. Vestito di tutto punto - sembravo quasi un bel giovanotto e forse lo ero – raggiunsi la loro abitazione: ricordo che nell'occasione mi fecero accomodare. La Pierina, più anziana delle tre, non sapeva come complimentarsi, ma tutte mi tempestavano di domande in quanto loro si consideravano più sfortunate per non avere l'opportunità di raggiungere l'Italia come io mi apprestavo a fare. Mi accordai nel far loro pervenire della corrispondenza per saziare la curiosità che le pervadeva. Ricordo che durante il colloquio con le ragazze, mi interruppi a causa del problema di balbuzie che mi ha sfortunatamente sempre accompagnato; cercai di far finta di nulla, ma mi accorsi del disagio che provarono nel vedermi in difficoltà per cui provai un tal dispiacere che mi sarei sparato un colpo ed ho maledetto il giorno in cui sono nato. Mi dovetti giustificare spiegando le cause della mia balbuzie.

---

Anche il signor BRASILE padrone della miniera n. 30 e di un negozio nel quale si vendeva ogni cosa, manifestava amicizia nei miei confronti. Era un uomo balbuziente, ma di grande prestigio; era proprietario anche di un camion che usava per le consegne a domicilio e che conduceva il fratello di nome Gianni. Il fratello era una persona diversa, in quanto non aveva obiettivi lungimiranti, pensava solo a tirare a campare dava quindi una mano a macellare i vitelli e a fare l'autista; durante i suoi viaggi nei quali accompagnava la padrona ed altre donne per gite, lo accompagnavo spesso e volentieri. Durante queste trasferte ci capitava anche di bere qualche bicchiere di vino in più, infatti, ricordo di essermi addormentato in una sosta, nel sedile posteriore, completamente brillo. Vi era quindi un rapporto di amicizia, come dicevo con questo signor BRASILE, infatti il medesimo ci forniva anche le materie prime per produrre la grappa, prodotti che pagavamo con lo stesso prodotto finito.

---

### Razzismo e disincanto nell’America degli anni ’20

Non ho dimenticato - durante la mia esperienza in America - il disagio provato per aver dimorato in un paese dove, per il solo fatto di essere straniero, costituiva un punto di svantaggio. Gli americani a mio parere, tenevano comportamenti discutibili, a volte razzisti; situazioni che ho avuto modo di riscontrare in alcuni episodi successi. Nell'anno 1922 in un paese ad est dell'Illinois fu commesso un omicidio ad opera di ignoti, l'opinione pubblica locale si convinse che l'autore fosse da ricercare tra la comunità italiana, quindi furono organizzate dimostrazioni contro gl'italiani invadendo e saccheggiando le loro abitazioni. Gli Americani nell'occasione si appropriarono anche del vino trovato nelle abitazioni mettendo in atto comportamenti certamente non di tipo patriottico, come loro stessi consideravano, inneggiando slogan, e obbligando con la violenza alcuni italiani a baciare le bandiere che i manifestanti si portavano a seguito. Questi atti di autentico razzismo, finalizzati a scaricare ogni tipo di responsabilità contro la classe sicuramente più indifesa, durarono circa quattro giorni, periodo in cui le autorità non fecero nulla per contrastare il fenomeno. Il Sindaco del paese non aveva certo simpatizzato con gl'italiani, approvò, infatti, pubblicamente i saccheggi e le manifestazioni di protesta definendoci dei sovversivi. Il console italiano, quel vergognoso, è intervenuto con ritardo, creando polemica emersa con articoli apparsi sui giornali di oltreoceano. Più volte quindi mi rendevo conto dell'odio provato dagli Americani sul nostro popolo, ascoltando anche semplici commenti sui quali, il più delle volte, facevo finta di niente. Ma il mio miglior passatempo non era certo quello di stare a sentire illazioni, bensì di leggere; posso dire infatti di aver letto, nei dieci anni passati in America numerosi libri, giornali e riviste.
