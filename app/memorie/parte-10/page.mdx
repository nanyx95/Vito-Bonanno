Tra i libri che ricordo di aver letto posso citare i Promessi Sposi, la Divina Commedia, capitoli di storia sulla vita dei popoli nei secoli passati ove ho potuto accertare la situazione in cui vivevano i nostri avi e le barbarie dei tiranni, romanzi storici ambientati nel medioevo, nell'inquisizione cristiana ove la cristianità non era certo sinonimo di fratellanza; coloro infatti che godevano di un tenore di vita più alto, conseguente soprattutto al diverso stato sociale, calpestavano come animali i cosiddetti fratelli in nome di quale giustizia, non si sa. Eventi di questo genere erano riportati fedelmente in romanzi che ho avuto modo di leggere in quel periodo. Novelle di avventura, tipo; Robinson Crousuè, il Conte di Montecristo, storie di avventura abbientate nel deserto del Sahara, negli oceani, al Polo Nord e al Polo Sud; libri di storia sui reali di Francia, i Fioravanti, Benedetto IV. Ero inoltre abbonato al giornale "progresso italoamericano" stampato a New York, leggevo anche giornali anarchici come il "Martello" anch'esso stampato a New York da Carlo TRESCA del quale vi voglio citare una poesia dedicata ai lavoratori della terra: LA ZAPPA.

> La zappa mia zappa a scettro d'oro\
> che a comprarla una mia non c'è denaro\
> Ella ruba alla terra ogni tesoro\
> Ella fa il dolce ed ella fa l'amaro\
> \
> Smetti dai tuoi gran vanti o barbassoro\
> Smetti dai tuoi prodigi o merlin caro\
> Vale più lo giuro questa zappa mia\
> D'ogni occulto saper d'ogni magia\
> \
> Vedi quell'uva come l'oro bionda\
> Vedi quella manna pure come argento\
> Vedi quel ciliegio che di frutto abbonda\
> Vedi quella magnolia che parla col vento\
> Vedi quella rosa presca e rubiconda\
> Vedi sull'aia il metido frumento\
> Ogni frutto, ogni fiore ed ogni pianta,\
> Miracoli son de sta zappa santa\
> \
> Ieri l'altro sono ito alla cittate\
> Ed un poeta sovrano io l'ho sentito\
> Egli cantò la rustica beltate\
> Cantò le aiuole e il gran fiorito\
> Cantò il giglio, re delle vallate\
> L'alfea pensosa e lamezando ardito\
> Ed io pensai, costui cantar le sa,\
> Le cose belle e ver ma non le fa\
> \
> Poi ho visto negli arnesi dei pittori\
> Con tavole e pennelli ad un cavaliere\
> Che gli alberi pingea i fiori\
> Pingea gli orti, le siepi, e le verzieri\
> Poi dal pennello gli uscivano fuori\
> Appioli di fragole, mele arance e pere\
> Ed io pensai, costui piangere le sa le cose belle\
> E' ver ma non le fa\
> \
> E tu le fai codesti e non ti vanti\
> Zappa fedele, la ia zappa lucente\
> Sola soletta, tu lavori e canti\
> E ben più potente sei di ogni potente\
> Perchè il mondo senza te non può ire avanti\
> E l'uomo senza te sarebbe un niente\
> Tu sei sola sei la dea dell'abbondanza\
> E dove non sei tu muor la speranza\
> \
> I grandi conquistatori furono tre\
> Ieri il maestro mio mi raccontò\
> Uno di Macedonia, quel giovane re\
> L'altro quello che i Galli assoggettò\
> Un terzo un certo Buonaparte\
> il suo carro di gente incatenò\
> E mi diceva che fu stupenda casa\
> La loro spada invitta e gloriosa\
> \
> Oh maestro, oh maestro, se non ti vuoi sbagliare\
> Quella loro spada lasciala dormire\
> lasciala in santa pace riposare\
> che se si desta ci può far morire\
> Ella che insanguinò la terra e il mare\
> Ai popoli recando il Dies Aire\
> Oh maestro, oh maestro, se non ti vuoi sbagliare\
> Lasciala in pace sai non la destare\
> \
> Zappa fedele mia zappa famosa\
> Tu di lavoro e di superba illesa\
> Ben d'ogni spada sei più gloriosa\
> La spada uccide e tu madre amorosa\
> Produci e fai agli orfani la spesa\
> Dove ella passa e va stermina e trita\
> Dove tui tocchi palpita la vita\
> \
> Viva la zappa e alla malora il vanto\
> Poeta ascolta il ver che non lo nascondo\
> Verrà quel giorno, verrà quel giorno quando\
> Il lavoro fià re di tutto il mondo\
> E allora noi zapperemo, vangheremo cantando\
> E scandaglieremo fino all'ultimo fondo\
> Nel cieco ventre della madre terra\
> Seppelliremo il sillabo e la guerra\
> \
> E zappa e zappa, scaveremo la fossa\
> Alla forza bisbetica e girmassa\
> Al privilegio che si suge l'ossa\
> Che del lavoro altrui vive e s'ingrassa\
> Al broglio il falso dio or cappa indossa\
> Or mondo or toga e macchinando passa\
> E sulla tomba scriveremo, qui giace\
> Il vecchio mondo che riposa in pace.

L'autore come ho già detto si chiamava Carlo TRESCA, un antifascista anche molto popolare che riusciva ad esternare il suo odio contro il fascismo, appunto con la redazione del giornale "il Martello". Questo giornale era clandestino, ma malgrado tutto, le copie raggiungevano ogni parte d'America in cui abitavano Italiani che potevano così leggerlo. La pubblicazione era finanziata dalla solidarietà dei lettori che organizzavano anche progetti come: lotterie, riunioni che si concludevano con collette e altre iniziative. TRESCA era, inoltre, un attivista e organizzava quindi spesso manifestazioni di protesta, ponendosi alla testa di gruppi organizzati di compagni. Non gli mancavano quindi le minacce da parte di persone imbecilli appartenenti alla linea fascista. Erano i tempi di Nicola SACCO e Bartolomeo VANZETTI che furono dei capri espiatori esclusivamente per la loro convinzione politica. La loro condanna però giunse inesorabile, malgrado gli sforzi di tutti, anche perché di origine italiana. Furono condannati alla sedia elettrica dopo un lungo periodo passato nel braccio della morte. Dal governo di allora, presieduto dai fascisti non giunse alcuna protesta. Quindici anni dopo alcuni emissari di Mussolini raggiunsero e uccisero Carlo TRESCA per porre fine a quel polo duro che aveva segnato sicuramente una traccia importante nella lotta contro l'insediamento del potere fascista. Si conclusero quindi tutte le iniziative del sottobosco anarchico da Lui promosse come il Martello; mazza battente contro la serenità di Mussolini.

In riferimento ai conquistatori, citati nei versetti di cui sopra, mi viene in mente un romanzo, riportato su un periodico, intitolato "La vita di un coscritto" di cui voglio fornire alcuni cenni:

> NAPOLEONE, dopo l'osso duro incontrato a Mosca si volle fermare nella Prussia ottenendo un ultimo reclutamento di uomini. Non erano certo nelle condizioni migliori per combattere in quanto erano quasi tutti riformati, storpi, vecchi; le donne, dopo una breve istruzione sui loro compiti, venivano spedite al fronte. Tra gli sfortunati c'era anche il Coscritto di nome FEBEDEO che nella scrittura consueta del suo diario riuscì a trasmettere la sua testimonianza in ordine ai fatti accaduti. Da questo diario è stato tratto il romanzo da me considerato. Durante l'inevitabile ritirata di Napoleone costretta dall'incalzare di forze opposte e alleate, giunsero a Lipsia, un paese attraversato da un grande fiume. Tutti i ponti erano abbattuti; ne rimaneva solo uno, di grosse dimensioni, a dieci arcate, che i soldati si apprestavano ad oltrepassare confrontandosi con i nemici incalzanti. I muri laterali di protezione erano stati disintegrati dalle numerose granate che vi cadevano e quindi nei disperati combattimenti corpo a corpo molti perdevano l'equilibrio precipitando nel fiume e nel disperato tentativo di non cadere si ancoravano a qualcun'altro; si verificavano così cadute a catena. Gli uomini non avevano, nel fiume la possibilità di nuotare perché erano troppo pesanti da zaini ed altro, rimanendo irrimediabilmente preda delle acque. Era senza dubbio un teatro lugubre, costernato dal fiume colmo di cadaveri e la confusione provocata dalle granate che continuavano ad essere lanciate sul ponte. Una compagnia di soldati era stata messa in una postazione non lontano dal ponte per cercare di contrastare il nemico, tra gli stessi vi era anche il FEBEDEO. Ma il nemico, con il passare del tempo, si rafforzava di uomini per cui era necessaria un'azione di forza che decidesse il risultato finale della battaglia, che si svolse proprio sul ponte, tra la cavalleria polacca e la contrapposta fanteria nemica. Non fu un successo in quanto, forse a causa di una forte esplosione che fece saltare in aria un arcata del ponte, la cavalleria fu costretta a capitolare sacrificando nell'evento numerosi uomini. Nel fiume galleggiavano gambe e teste di uomini caduti, spettacoli indimenticabili resi possibili solamente con il fine egoistico che ha in sé la guerra. Il FEBEDEO, unitamente alla propria compagnia si ritirò e con mezzi di fortuna si mise in marcia verso la Francia facendo tesoro dei consigli di un soldato esperto dei luoghi che gli aveva indicato il percorso. Ma stremati dalla fatica dovettero soccombere anche per il sopraggiungere di alcune malattie infettive. Il tifo fu una di quelle e molti soldati perirono. Lo stesso FEBEDEO ne fu contagiato e dopo numerosi sforzi da parte dei commilitoni per aiutarlo a proseguire, chiese di essere abbandonato ormai stremato dalle forze. Egli vide i suoi compagni allontanarsi e scomparire all'orizzonte e con loro vide svanire anche l'ultima possibilità di potersi salvare. lo stato di incoscienza di FEBEDEO si interruppe al passaggio di una truppa di artiglieri che trascinavano i loro carri con i cannoni a bordo. Nella circostanza conobbe un suo vecchio camerata e lo chiamò con tutta la voce che gli rimaneva attirando la sua attenzione e garantendosi così la salvezza, in quanto fu prontamente assistito e trasportato nel paese dove ad attenderlo vi erano i suoi familiari. Ci vollero parecchi giorni perché Febedeo rinvenisse dallo stato di coma in cui era caduto e al suo risveglio chiese dell'Imperatore, delle armate le quali non esistevano più. L’imperatore è nell’isola, povera Francia, dopo aver sacrificato un milione di uomini ha perso tutto (a quell’epoca i Francesi godevano di alta reputazione, gli stessi Francesi erano orgogliosi delle loro origini).

---

Dunque la mia avventura americana volge al fine. Ne avrei ancora da raccontare ma tutte cose di poca importanza. Dicevo a tutti che dovevo lasciare l’America, ma nessuno ci credeva, tanto meno le ragazze che mi conoscevano, specialmente Maria Mastella e Milena Nicolazzi. Queste ragazze non erano proprio belle, ma erano prospere. A volte le frequentavo e quindi loro si erano illuse. I genitori di Milena mi facevano delle gentilezze perché vedevano che a me piaceva la loro figlia; anche la madre di Maria mi accoglieva con sorrisi, ma il padre era più serio, fatto alla siciliana, un tipo di bell’aspetto, statura media, sembrava proprio di razza siciliana. Lui non prendeva parte alle feste di famiglia, neanche quando la festa era in casa sua. Queste ragazze io le frequentavo in quanto mi piaceva stare a contatto con la femminilità e loro acconsentivano anche nella speranza che io mi decidessi a scegliere la mia sposa, malgrado sapessero che frequentavo anche altre ragazze. Maria Mastella aveva anche un uomo interessato, un compaesano, più anziano di lei, mio amico, quello delle sette revolverate dalle quali era uscito illeso. Lui la corteggiava facendole anche dei regali, ma dato che c’ero io, Maria non mostrava interesse per l’altro (me lo ha fatto capire un vicino di nome Ernesto). Piu’ volte ho pensato che nella testa di taluni soggetti vi fosse l’intenzione di tirarmi qualche fucilita per togliermi di mezzo. Ad ogni modo, quell’amico si chiamava Guido Curà. Lui sapeva che io avevo l’intenzione di andarmene via e aveva la speranza che questo accadesse prima possibile.

Finalmente i primi giorni di maggio del 1923 ho lasciato il paese dove ho trascorso i giorni più belli della mia vita. Finite le feste con i balli, le signorine che mi facevano la corte, non era rimasto altro che sospiri, lacrime amare. Giulio Curà, quell’uomo forte con il quale mi ero divertito tanto era contento quando mi vide partire; è venuto a prendermi con la sua Ford e, insieme ad altre due signorine, mi ha fatto girare tutta la zona per salutare tutti gli amici e tutte le signore. Il signor Brasile mi ha regalato una stecca di sigarette; Joy Gallo mi disse che non si sarebbe mai dimenticato di me. La sera mi ha preparato la cassa, una bella cassa che esiste ancora e che avevo comprato giorni prima al paese insieme col mio amico Gianni Sabattinucci, in un negozio dove ero cliente. Ho comprato pure la valigia. Nel negozio c’era una giovane commessa che si è mostrata interessata per il viaggio che stavo per intraprendere. Lei mi chiese” Perché l’America non ti piace?” Io le dissi che l’America mi piaceva ma non potevo continuare a vivere in un posto in continua crisi.

Dopo la seconda guerra mondiale molti erano gli emigranti che avevano deciso di ritornare al loro paese e lo stato americano aveva stabilito che tutti questi dovevano pagare all’amministrazione della propria contea o prima dell’imbarco, una tassa sul denaro guadagnato nel periodo di permanenza. Io, per la crisi, avevo lavorato poco in miniera e quindi non dovevo pagare nulla ma era necessario avere i documenti d’imbarco che rilasciavano solamente con un’attestazione dell’ufficio della miniera ove si era lavorato. In quest’ufficio mi hanno rilasciato un elenco di tutte le ore che avevo effettuato in miniera e tutto quello che avevo guadagnato.

Quindi, una mattina del mese di maggio ho messo la mia cassa sulla Ford del mio compagno Erminio Picotti, il triestino, ho salutato i vicini che sono rimasti quasi commossi. La madre di Ida, donna anziana, disse:” Se ne va il nostro figliolo”.

Siamo quindi partiti verso il paese di Centerville, una fermata a Gallerville per salutare gli amici, specialmente Maria Mastella che ricordo era molto commossa. Poi siamo andati alla miniera n.30 per salutare gli altri amici e Milena. Lei era sorridente ma mi pregava di ritornare. Siamo, infine, giunti al paese del mio amico Domenico Piccolo. Ho salutato la mia padrona e sono rimasto un po’ all’impiedi per guardare la casa della mia antica spasimante Agatina. Lì, vicino alla casa, c’era una donna giovane sua vicina, un’ austriaca della provincia di Fiume; Questa ricordo che una volta mi chiese di ballare e durante il ballo, sapendo che ero la vicina di Agatina mi domandò delle cose su di lei. Io le ho raccontato un po’ del nostro passato, episodi che mi disse di sapere già perché appresi dalla stessa Agatina. Penso che Agatina le abbia raccontato delle signorine che conoscevo e chissà che gelosia Agatina provava per me; Quando quella donna austriaca mi ha visto immobile davanti alla casa di Agatina, ha pensato che io la volessi rivedere. Ricordo che mi ha guardato sorridente come se mi volesse dire che sarebbe andata a chiamarla. Così fece. Andò dietro la casa e uscì insieme ad Agatina. Quest’ultima, quando mi vide mi girò le spalle e ritornò dietro la casa da dove era venuta. Probabilmente quella povera ragazza non aveva realizzato che io facessi sul serio quando le avevo anticipato che me ne sarei andato. Avrà pensato, tuttavia, che io non ero un bugiardo. Quindi siamo giunti alla casa di Giorgi Busso, vicino alla stazione dove ho incontrato Carmela, moglie del mio amico Cosimo, in Italia per curarsi una malattia. Carmela mi affidò un pacco di caffè da spedire a suo marito quando fossi giunto in Italia. Cosimo era in un paese in provincia di Messina.

L’indomani ero a Rock Island, la mia vecchia città dove ho vissuto per 5 anni. Lì avevo molti amici, la famiglia Pizzuto che mi doveva dare dei soldi e la figlia Rosina, la mia prima spasimante, ormai sposata e con una figlia. Mi hanno invitato a pranzo e Rosina mi disse che ero stato sincero in quanto avevo mantenuto il proposito di ritornare in Italia come avevo sempre detto “Per quello non ti sei voluto sposare“ mi disse.

Il giorno dopo ho raggiunto Chicago perché da lì avevo la nave per l’Italia. Lì cera mio cugino con la famiglia e con i figli ormai cresciuti. Per il mio tramite loro, avevano ricevuto dei regali provenienti dai parenti che avevamo in Italia.

A Chicago sono andato a trovare mio cugino che mi ha accolto con tanto piacere. I figli si ricordavano di me; Crocifissa era già madre di figli. C’erano tanti paesani, alcuni giunti di recente e tutti mi sconsigliavano di ritornare in Italia perché dicevano che si stava male; si rubava, si ammazzava, ma la mia testa non la potevano cambiare perché avevo deciso. Con mio cugino abbiamo visitato le agenzie di navigazione per conoscere gli orari delle partenze ma prima era necessario pagare la tassa del governo prevista per coloro che dovevano lasciare l’America. Siamo andati in un ufficio postale dove avrei dovuto presentare il documento che mi aveva rilasciato l’ufficio della miniera dove avevo lavorato. Alla posta c’era tanta gente tutta in fila per lo stesso motivo, anche persone di altre nazioni. Al mio turno, davanti a me c’era una persona seria, mi sembrava prepotente e senza nessuna considerazione per chi gli stava davanti, era un impiegato dello stato che si credeva di essere al di sopra di tutti. Gli ho consegnato il documento dicendogli che, a causa della crisi delle miniere, avevo lavorato poco, che non avevo fatto neanche il necessario per mangiare e, che per tale motivo, non avevo soldi e che non potevo pagare nulla. Si prese la carta in mano, la guardò e disse:” Questa non mi rappresenta niente” io gli chiesi che cosa dovevo fare, allora; lui mi rispose che dovevo ritornare a Centerville a farmi fare un’altra carta che dovevo fare firmare dal capo contea. Queste indicazioni me le diede con così tanta prepotenza che io lo guardai con aria di sdegno, presi la carta e me ne andai. Con mio cugino commentavo che questi soggetti erano dei barbari e tiranni, che sapevano tutto sulla crisi che c’era stata, ma non erano in grado di manifestare un po’ di comprensione; commentavo che siccome questi impiegati stanno bene, se ne fregano degli altri. Per tale motivo me ne volevo andare in Italia sapendo di dover stare peggio, sotto il profilo economico, ma in America gl’Italiani erano considerati una razza inferiore. Mio cugino mi chiese come avrei potuto imbarcarmi senza il documento delle tasse. Io gli risposi che lo avrei trovato a New York e da Chicago avrei fatto il biglietto diretto per Palermo.

Alle sei presi il treno e mio cugino attese con me il convoglio rimanendo in stazione fino a quando partii. Ricordo che con me salirono delle signorine tedesche, una delle quali si era seduta vicino a me. Io pensai di essere fortunato in quanto per il viaggio avevo una presenza femminile al mio fianco. Cominciai a farla parlare; non parlava bene inglese, ma si capiva che era venuta da poco dalla Germania e a Chicago lavoravano in una fabbrica di scarpe lavoro che non le piaceva. Mi disse che ora andavano a Detroit per trovare un lavoro migliore. A notte tarda lei si andò a sedere vicino ai suoi connazionali per scendere la mattina a Detroit. Prima di scendere, la ragazza che mi aveva fatto compagnia mi salutò.

Da Detroit ricordo che il treno percorse un lembo di territorio del Canada, costeggiando i grandi laghi. Alla sera giungemmo a Bufalo. Una donna con una bimba in braccio di circa 4 anni voleva parlare con il conduttore del treno ma non sapeva l’inglese e, visto che era italiana, il conduttore l’ha accompagnata da me affinché io facessi da interprete. Dopo la donna rimase vicino a me per il resto del viaggio. Ebbi così il piacere di avere ancora una presenza femminile al mio fianco. Lei era romana e finita la guerra aveva raggiunto l’America con suo marito. Mi diceva di non passarsela bene in America e per questo aveva deciso di ritornare in Italia. Io avevo inteso che non mi stava raccontando le cose giuste, ma erano affari suoi. Mi raccontava del lusso che vivevano le signorine nel dopo guerra; avevano cominciato a portare le gonne corte e le calzette carnali.

L’indomani mattina, alle ore 10 giunsi a New York. Prima di arrivare il personale informò i passeggeri che dovevano prendere il piroscafo e che dovevano scendere dall’altra parte. A terra abbiamo incontrato certi italiani che ci hanno accompagnato in una specie di albergo, una roba da bestie. Alla donna, in quanto tale, le hanno dato una stanza che, da quanto era brutta disse: “ Ma dove siamo capitati” ed io: “Pazienza signora tanto si tratta di rimanere qui solo due sere”. Gli uomini erano alloggiati tutti insieme; si pagava poco e ci accompagnavano in tutte le faccende utili per l’imbarco. Accompagnavo pure quelli che andavano a pagare la tassa, ma quelli avevano documenti precisi, io, invece, non sapevo come fare.

Si avvicinò un giovinetto della mia stessa età che si chiamava Lombardi, e mi domandò:” Vuoi stare con me? Ti faccio imbarcare con pochi soldi, ti costerà 15 dollari e ti accompagnerò fino sopra il piroscafo e i soldi me li dai quando siamo sul piroscafo. “Va bene” risposi. Mai mi era successa una cosa così facile. Era proprio il destino che mi voleva in Italia. Neanche mio cugino Nino era riuscito a farmi fare i documenti a Chicago. Lui era preoccupato perché pensava che non sarei riuscito ad imbarcarmi. Io però non avevo dubbi, mi sarei sicuramente imbarcato e comunque, dopo che Lombardi mi disse che sarebbe andato ad avvisare chi di dovere, attesi tre giorni l’imbarco, periodo durante il quale conobbi un uomo di Partinico con il quale feci amicizia. Lui aveva due figli che aveva affidato a sua madre perché la moglie era morta. Questi era paesano di quel Michele che mi era venuto a trovare a Centerville e che era latitante per avere messo le corna ad un suo paesano. Persi le tracce di sto Michele e quell’uomo mi disse di averlo visto a Detroit a lavorare in una fabbrica della Ford. Gli dissi di riferirgli che era sempre nei miei pensieri.

In quei tre giorni girai al città con quest’uomo. Nel giro siamo anche incappati in un quartiere malfamato dove c’erano molte donnine che ci invitavano. Si capisce, essendo uomini guardavamo, ma lui essendo giovane era quasi sul punto di andarci, ma io ce l’ho impedito. Alla sera siamo andati al teatro. Al terzo giorno abbiamo fatto portare i bagagli e nel pomeriggio ci siamo recati per l’imbarco. Lombardi avanti, ed io dietro fino al controllo delle guardie della marina. Le due guardie quando videro Lombardi accolsero lui e me come amici e ci fecero passare senza formalità alcuna. Sul piroscafo consegnai i 15 dollari al Lombardi e ringraziandolo gli chiesi di accettare un’ulteriore mancia, ma lui, educatamente, mi disse che quel denaro che gli avevo dato era abbastanza. Nel salutarci lui mi ha dato il suo indirizzo che, qualora fossi tornato, avei potuto usarlo per andarlo a trovare.

Il piroscafo partì intorno alle 12 e, per uscire dalla baia c’è voluto del tempo. Si vedevano centinaia di piroscafi ancorati. Siamo passati vicino al ponte di Brooklyn e anche davanti alla statua della libertà in direzione della quale ho sputato pensando al punto di vista che mi ero fatto dell’America; un’America fascista (guai a chi manifestava idee di sinistra , molti furono arrestati e deportati a Long Island, luogo dal quale organizzavano il rimpatrio in Europa dei fermati con tutto il disprezzo possibile). Inoltre pensavo che quella statua non rappresentasse per nulla la libertà perché ricordavo il mercato delle schiave che si era svolto a Boston.

---

Sulla libertà ricordo una canzone che avevano intonato degli anarchici luganesi:

> E tu che ci discacci\
> Con una vil menzogna\
> Repubblica borghese\
> Un di ne avrai vergogna\
> E oggi ti accusiamo\
> In faccia all’avvenire.

---

Insomma, l’America che io avevo conosciuto era un America di crisi, di miseria, di vendita di schiavi, di sette razziste come il Ku Ku’s Klan che agivano anche contro gl’italiani senza che le autorità locali prendessero provvedimenti.

In un episodio di intolleranza di una di queste sette nei confronti di un gruppo d’italiani, ricordo che si era risolto senza un nulla di fatto, né da parte della polizia che è intervenuta il giorno dopo, né da parte del consolato italiano benché rappresentasse già l’Italia fascista.

---

Quasi tutti i passeggeri ritornavano con i propri documenti. Anch’io avrei potuto ritornare con il mio passaporto ma c’era la ferma militare che me lo impediva. Soldi ne avevo pochissimo ma mi consolava il fatto che avevo comprato una bella terra e che avevo un deposito presso la banca di Roma sul quale potevo contare se l’inflazione non era stata troppo alta. Ai miei avevo promesso che sarei ritornato n Italia nel mese di maggio e quindi, anche senza soldi, dovevo mantenere l’impegno.

Fuori dalla baia, dunque, il mare era agitato. Ricordo che la nave, un piroscafo dell’anteguerra di nome America, si era fermato per fare scendere il comandante. Il tempo non era buono, era calato il vento del nord e faceva freddo. Abbiamo consumato il primo pasto di pasta e fagioli.

Diversi erano gl’italiani, la maggioranza era gente che si era subito stufata e ritornava dopo solo pochi mesi di permanenza. Ad ogni modo era tutta gente che si era stufata dell’America per la sua lunga crisi e taluni ritornavano in Italia senza una lira. Un vecchio che aveva trascorso una vita in America stava tornando in Italia senza un lira tanto che stava facendo i conti di quanto gli fosse rimasto onde poter pagare l’autobus. Ricordo che disse che probabilmente i soldi non erano abbastanza e che quindi si sarebbe dovuto vendere l’orologio.

Tra i passeggeri ricordo ex combattenti che, finita la guerra e la vita militare, avevano raggiunto l’America per godere un po’ di libertà e di benessere; ma non avevano trovato quello che cercavano e ritornavano disperati. Qualcuno, contento, ritornava in Italia per prendere moglie. Navigavano anche soggetti più benestanti che avevano fatto solamente un viaggio di piacere; questi viaggiavano in prima o seconda classe. Ricordo anche un gruppo di belle donne, forse donne di vita; ce n’era una, in particolare, che sorrideva sempre, parlava e scherzava con tutti. Lei giocava spesso a carte e diverse partite le ho vinte io; insomma era una donna che infondeva un po’ di allegria specialmente ai più giovani. La mia attenzione era però spesso attirata dall’estensione dell’oceano; mi piaceva guardare la prua come tagliava l’acqua e mi meravigliava vedere gli uccelli in quel deserto oceanico. Il mare era ciò che mi aveva spinto a fare il viaggio di ritorno in Italia una prospettiva che mi entusiasmava, contrariamente a quello che pensavano altri miei coetanei nella prospettiva di affrontare un viaggio così lungo.

---

La nave, con la prua verso nord, stava costeggiando le coste del Massachusset. L’indomani eravamo a Boston. Ricordo che per raggiungere terra, il comandante fu atteso con un motoscafo che attendeva alla foce.

Nello stesso giorno la nave ripartì con a bordo altri passeggeri emigranti che ritornavano in Italia. Sulla banchina una donna salutava e piangeva per il parente che se ne andava via.

Era una bella nave, ma più vecchia della San Guglielmo che a me era piaciuta di più.

---

In quella nave parevano tutti parenti. Si conversava ed ognuno raccontava la propria storia. C’era anche un prete che ogni tanto veniva a farci visita. A me mi ha anche intervistato un giornalista ebreo. Ho fatto amicizia con un giovanotto un po’ più anziano di me molto gentile e simpatico che portava un impermeabile chiaro; non ricordo il suo nome ma rammento che era di Napoli. Lui voleva sempre stare con me e ci raccontavamo tutte le nostre avventure. Era rimasto solo otto mesi in America e ritornava in Italia per lo stesso motivo degli altri. Mi fece piacere una sua affermazione:” Io mi ero accorto subito che tu eri un uomo gentile e mi dispiace che dobbiamo dividerci”. Ero piuttosto abituato ad essere trattato così, forse perché alle altre persone ispiravo simpatia. C’era una romana con una bambina che viaggiava nella nostra stessa classe e ci vedevamo sempre, poi ha legato con un giovinetto toscano che le andava dietro e che le dava una mano anche con la bimba, conducendola per mano. Le giornate, quindi, passavano anche se il mare, ogni tanto, si faceva sentire con le sue onde tanto che ogni tanto qualche cavallone si increspava sopra la nave portando freddo e umidità. Un giorno, passeggiando sulla coperta della seconda classe mi sento chiamare :”Vito Bonanno!” alzo la testa e vedo un giovanotto della mia età che mi chiedeva conferma se io fossi Vito Bonanno;” Si lo sono, ma come fai a conoscermi?” risposi, “Ma tu non mi conosci?” “Io no!” e lui “ Aspetta che vengo lì”. Mi raggiunse con un ananas. Quando fu più vicino mi accorsi di conoscerlo, era un giovane che abitava nel quartiere della Croce, vicino al quartiere di via Alcamo, dove abitavo io. Non lo avevo riconosciuto perché aveva il viso trasformato per via di una operazione che aveva dovuto subire. Si chiamava Alessio e nella gioventù avevamo spesso condiviso giochi, come tirarsi le pietre, ad esempio, e altri momenti di allegria. Lui proveniva da Beaumonti Tex, era senza soldi come me e quindi abbiamo insieme mangiato l’ananas da lui portata. Ci siamo messi scambiati vicendevolmente le esperienze fatte sul territorio americano, racconti che ci hanno consentito di trascorrere del tempo spensierato durante il viaggio su quella nave. Dopo giorni di navigazione ricordo le isole Azzorre, isole che recano nomi di Santi. Era sera è ricordo l’isola di S. Rocco; si vedevano montagne alte. Durante la notte abbiamo oltrepassato tutte le altre isole che, pero’, non ho potuto vedere. All’alba siamo giunti all’ultima delle isole la S. Michele, la maggiore delle Isole, nella quale la nostra nave avrebbe fatto una sosta nel porto. Il luogo era piuttosto trafficato in quanto dovemmo attendere l’incrocio di un altro piroscafo prima di poterci muovere. La nave è poi ripartita alle 12.00 e in quella mezza giornata sono riuscito a spedire una cartolina alle sorelle Ogero. Era una cartolina con tre ragazze. La mattina dopo eravamo giunti allo stretto di Gibilterra. Si vedevano tanti nuovi mercantili. Vidi anche un delfino dall’oblò, prima di uscire in coperta. Prima di entrare nello stretto, ricordo un’isoletta poco più grande della nostra villa e sull’isola un piccolo convento abbandonato. Pensai a quanti velieri, nei secoli passati, dovevano essersi fermati per consentire ai fedeli di pregare all’interno del convento prima di affrontare lunghi viaggi. Tuttavia, ora che l’era dei velieri era trascorsa, forse, in quel convento non si fermavano neanche i topi. All’interno dello stretto numerosi delfini spiccavano salti spettacolari. All’epoca io non sapevo che si chiamavano delfini perché io li chiamavo Feri.

Al mio amico napoletano avevo confidato che in cassa avevo un pacco di caffè che mi aveva affidato la moglie del mio amico Cosimo Milone, Carmela, figlia di Giorgi Russo, da spedire a suo marito una volta che fossi giunto in Italia. Quel mio amico, tipo di città, quando sentì il racconto, mi avvisò che era pericoloso avere un pacco di caffè nascosto perché potevo essere accusato di contrabbando qualora qualche guardia ne fosse venuta a conoscenza e che, comunque, mi avrebbero fatto pagare un grosso dazio alla dogana. Dal momento che non avevo soldi fui preso da grossa preoccupazione. Mi consigliò di liberarmi del pacco e così feci. Con il commissario di bordo andammo nella stiva per aprire la cassa dove avevo custodito il pacco con il caffè, involucro che affidai al commissario con suo grande piacere per aver ricevuto cose di suo gradimento. A Carmela scrissi in merito alla questione dicendole che mi ero liberato del pacco gettandolo nel mar mediterraneo. Lei rispose che aveva provato molto dispiacere.

L’ultimo giorno di navigazione era un giorno umido e nuvoloso, il mare era calmo e si vedeva un’isola verso sud. Si vedevano volare delle farfalle, delle tortore che volavano verso nord. Dopo l’ultima notte siamo giunti il giorno dopo a Palermo. Che città splendida, un paradiso sotto un sole splendente circondato dai monti. A destra il monte S.Pellegrino a sinistra il monte Catalfamo. La nave avrebbe fatto rotta verso Napoli e Genova, pertanto ho salutato tutti coloro che continuavano. A terra ho rivisto i carretti e gli asini, uno dei quali si è messo a ragliare e uno di noi ha comentato:”Ecco il saluto della Sicilia”. Sul posto ho incontrato tanti paesani miei conoscenti: il padre di Alessio e mastro Giachino Bernardo, amico della nostra famiglia.

L’indomani siamo arrivati a Gibellina; era il 24 maggio 1923. Tutti quanti mi ricordo che erano pallidi, scarni e mi sembravano tutti ammalati. Alla stazione sono venuti ad incontrarmi mio padre e mia madre, le miei sorelle e fratelli e qualche parente ed amico. Io ero con il vestito e facevo la mia bella figura. C’è stato uno scambio di abbracci e di baci; mio padre, nel vedermi così civilizzato mostrò stupore tanto che non ebbe il coraggio di avvicinarsi; forse non credeva ai suoi occhi, non credeva che un figlio suo potesse aver subito avuto una trasformazione simile. Io nella confusione non lo avevo notato è stata mia madre a farmelo notare e quindi mi sono recato da lui per salutarlo e abbracciarlo. L’ho baciato e gli ho chiesto la sua benedizione, secondo le usanze tradizionali.

In merito all’incontro avuto con mio padre vorrei fare alcune precisazioni:\
Mio padre è rimasto, penso, abbagliato nel vedermi, perché quando era stato lui in America non ebbe altre opportunità che quella di frequentare rozzi uomini e ora, che mi aveva visto alla stazione di Gibellina, elegante, giovane e con aria civilizzata, vale a dire un giovane diverso dai miei coetanei di Gibellina, era rimasto impietrito come se quell’immagine gli fosse caduta in viso. Forse in quel momento si era pentito di tutti di tutti quegli schiaffi in faccia, dei calci nel sedere, delle parolacce, di tutte le offese che mi aveva rivolto; di non avermi mai protetto dai rozzi trattamenti che suo fratello Giuseppe mi aveva rivolto (mio zio Giuseppe era fondamentalmente geloso di me perché mi vedeva crescere, a differenza di suo figlio, bello) e, forse, tutti questi pensieri gli stavano venendo in mente alla stazione. Per tale motivo io odiavo tutti e due, ma giuro che non avrei mai voluto che il destino riservasse a loro una fine così brutta come quella che hanno fatto.
