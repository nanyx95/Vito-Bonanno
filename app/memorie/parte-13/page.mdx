---
title: Vito Bonanno - Trasferimento con la famiglia a Genova
description: E' un periodo magico per la famiglia Bonanno perché decidono di trasferisrsi al completo nella città di Genova
---

Così finì la vita militare al comando militare di stazione.

### L’arrivo degli americani a Gibellina

Dopo un giorno cominciò l’invasione degli americani che, con i loro bombardamenti, avevano distrutto paesi interi e causato molte vittime. Per tale motivo gli americani non erano ben visti. A causa di questi sentimenti mi aspettavo che i reggimenti avrebbero scorrazzato per le campagne facendo paura a tutti, invece mi accorsi che tutti loro passavano solo a bordo di carri armati salutando e sorridendo a tutti e gettando caramelle. Io, insieme agli altri, mi trovavo alla casina cantoniera di Rappenzieri e, durante una loro fermata, ebbi modo di colloquiare con qualcuno dei soldati i quali mi regalarono sigarette e caramelle. Raccontai a loro del periodo che passai in America e dei paesi che avevo visitato nonché dal mio possesso della prima carta cittadina americana. Erano gentili e se vedevano in mezza alla strada una gallina o un cane cercavano di evitarli. Quando passeggiavano –armati- al paese erano gioviali. Quando potevo scambiavo con loro qualche parola in inglese e la gente mi guardava. Un tale Vincenzo La Spina, mio conoscente di vecchia data, mi disse:“ Vito ma tu sai parlare così bene con gli americani? Io non lo sapevo”; io non potevo certo parlare inglese con i contadini…

Un soldato mi rassicurò del fatto che loro non erano venuti per fare del male ma per proteggerci; precisò questo particolare perché non capiva come mai le signorine entrassero in casa alla vista dei soldati. Quest’ultimi guardavano la figlia di Mastro Franco Lucrezia che era affacciata al balcone e rideva. I soldati avrebbero voluto parlare con lei ma non potevano perché non si comprendevano vicendevolmente, per tale motivo intervenni io per fare a loro da interprete. Ricordo che i soldati le dicevano che avrebbero voluto farla regina. Dopo un po’ ai soldati feci presente che al nostro paese c’erano effettivamente delle belle ragazze e loro:” Belle gioie nice, nice, beautiful girl” e con la mano le mandavano dei baci.

---

### Dopo la guerra: tra mezzadria e insicurezza a Gibellina

Era terminato un periodo difficile che, però, sotto il profilo economico mi aveva dato un po’ di sicurezza. Ero senza sussidio e dovevo quindi trovare un’alternativa per sistemarmi, ma come? I terreni a mezzadria erano scarsi e non se ne trovavano. I latifondisti praticavano abusi di ogni sorta, prepotenze a cui non mi volevo sottomettere. Ero quindi demoralizzato anche perché la moglie era contraria a spostarsi da qualche altra parte d’Italia dove avessi potuto trovare qualche occupazione. Al momento ottenni quindi un po’ di terreno a mezzadria nella località di Mazzola, ma questa soluzione non poteva risolvere la questione economica perché non mi rendeva un granché. Mi ci voleva un asino, ma al suo posto acquistati una vacca giovane che doveva fare un vitello. La speranza era quella di poter addestrare l’animale al bardo e all’aratro e poter beneficiare anche del suo latte per poterlo vendere. In effetti la mucca era un ottimo animale in quanto si abituò al lavoro, caricava di tutto, dal legname all’acqua ed era anche simpatica, inoltre era più ubbidiente di una mula. Fece anche il vitello ma dopo il parto subì una lesione che diminuì in seguito la sua produzione di latte. Contattai più di un veterinario ma non ci fu nulla da fare: se la vacca lavorava troppo non poteva produrre latte a sufficienza per venderlo e quindi decisi di acquistare un mulo che lavorava così insieme alla vacca. Quest’ultima fece anche un altro vitello ma la vita a Gibellina era molto dura per via della delinquenza che cresceva continuamente; si subivano furti di ogni genere e, a causa delle armi abbandonate dalle forze armate, erano tutti armati. Capitava spesso che taluni sparassero alle porte o alle finestre di altri concittadini per futili motivi o che di sera gettassero bombe a mano lungo le strade. La maleducazione di certe persone era incredibile. Numerosi erano gli omicidi, anche quattro in una volta. Essi accadevano indifferentemente il giorno o la notte. Un paio di volte mi è successo di vedere omicidi a poca distanza, in una situazione di quelle avevo con me anche mio figlio Nino.

Una notte, mentre io mi trovavo in campagna, spararono contro la nostra porta. Il responsabile era Mommo perché voleva fidanzarsi con mia figlia Caterina ma io ero contrario. A mia moglie chiesi nuovamente, ma invano, se fosse disponibile a vendere tutto per andarsene via da quell’inciviltà, appresi infatti, che la situazione in altri luoghi era ben più tranquilla, sia per la civiltà, sia per le terre da coltivare. Mommo insisteva che voleva sposare Caterina e che l’avrebbe sposata anche povera e senza casa (ricordo che per l’epoca la figlia che si sposava doveva essere in possesso di una casa). Mommo non lo consideravo adatto perché lo ritenevo un delinquente: viaggiava sulla sua mula sempre con un fucile a retrocarica sulla schiena ed era prepotente. Insomma, sembrava un moderno mafioso. Anche la madre di Mommo insisteva dicendo che aveva un pezzo di terreno con le olive. Dato che noi ci trovavamo nell’impossibilità di dare qualche cosa a mia figlia ho calato la testa. Lui era gentilissimo ma io ho voluto stringere con lui un patto che lo vincolasse a seguire una vita tranquilla. Gli dissi che non mi importava del suo passato ma che doveva filare dritto senza rubare altrimenti lo avrei mandato via. Lui mi giurò che avrebbe seguito il patto e mi rassicurò di non aver mai rubato in vita sua e che era sua intenzione vivere facendo l’agricoltore, (si seppe più tardi che malgrado tutto aveva continuato a rubare). Ad ogni modo, mommo, a me ubbidiva come un figlio e si impegnava per dimostrarmi che era un bravo ragazzo. Ricordo che durante il periodo di raccolto estivo mi aiutò molto in quanto io avevo un problema di foruncoli alle mani. Per questa sua disponibilità sono giunto anche al punto di volergli bene. Ricordando l’episodio dello sparo alla mia porta di casa lui rispondeva che potevano essere stati i suoi nemici, invidiosi delle iniziative intraprese per Caterina. Alla fine del mese di ottobre, una sera, alla casa cantoniera di Rappinzieri rubarono la carriera. Io mi trovavo in linea d’aria a meno di mezzo chilometro di distanza e sentii dei colpi di fucile. Seppi poi che con i ladri c’era anche Mommo.

### Il fidanzamento di Caterina e il massacro

La cosa più terribile accadde quando a casa nostra facemmo la festa di fidanzamento ufficiale. Lui venne con la madre e sua sorella che portò l’anello di fidanzamento e i dolci. Erano presenti anche i miei parenti. Al termine della festa aprimmo la porta e uscimmo fuori di casa intrattenendoci per gli ultimi convenevoli. Lungo la strada del ritorno Mommo, sua madre e la sorella furono aggrediti a colpi di fucile. Io sentii i colpi di arma da fuoco perché la loro abitazione non era molto lontana dalla nostra ma quella sera non volli uscire di casa. Fu una notte difficile e Caterina non riuscì a dormire. La mattina andai in paese per sentire che cosa effettivamente accadde la notte passata e seppi del massacro. Mommo e sua madre a causa delle ferite riportate morirono subito e la sorella dopo un giorno di coma. Alla notizia, Caterina cominciò ad urlare che sembrava una pazza. I vicini vennero a casa per capire cosa stesse accadendo e alla notizia rimasero terrorizzati. Caterina volle raggiungere la casa e, anche se io non volevo, corse come se volesse andare a liberarli. Qualche vicina cercò di confortarla dicendole:” Meglio prima che dopo”. Ad ogni modo ricordo madre e figlio in una stanza con le candele accese e la sorella in un’ altra dove cercavano di dargli l’aiuto che potevano. La poveretta chiedeva aiuto, tanto che la volevano portare a Palermo, ma il medico sconsigliò l’iniziativa. Penso sempre a questa poveretta in quel paese dove non c’erano speranze di cura; forse se si fosse trovata in un’altra città come Genova, avrebbero potuto intervenire con un intervento chirurgico e si sarebbe salvata. Fatti analoghi a Gibellina ne erano successi altri due: un episodio tanti anni prima e l’altro pochi anni prima. Nel primo caso l’episodio accadde a scapito di una mia cugina. Questa dopo una festa di fidanzamento uscì dall’abitazione dove fu raggiunta da una scoppiettata rivolta alla folla, sparo che le causò un danno all’occhio e che le fece perdere tutta la sua bellezza. Il secondo episodio accadde invece dopo una festa di matrimonio: sulla scaletta all’uscita della funzione una scoppiettata lascio morti e feriti. A me ritengo che mi abbiano rispettato perché il massacro l’hanno fatto lontano da casa mia. Se avessero fatto come gli altri casi, per noi sarebbe finita. La gente lo diceva:” A vito Bonanno hanno portato rispetto”.

### Il progetto di emigrare e sopralluogo in Maremma

A causa di questa tragedia, però, siamo rimasti molto scossi e, in merito ad un eventuale emigrazione in altro luogo anche mia moglie cambiò parere; anzi fu lei a dirmi che voleva che ce ne andassimo da Gibellina. Caterina mi disse:” Papà portaci via di qua” io aggiunsi” Bene! Ora che siete d’accordo anche voi potete contarci che vi porterò via davvero”. Iniziai a pensare dove poter trasferire tutta la famiglia. Non era una cosa da poco trasferire tutta la famiglia perché prima avrei dovuto trovare un posto dove poterla sistemare,compito non facile. Quindi cominciai a maturare una nuova preoccupazione. Tuttavia ero determinato a lasciare quel posto. Cominciai a mettere in vendita il terreno e la casa. Avevo progettato la partenza alla fine del raccolto. Mentre studiavo sulla carta geografica eventuali luoghi dove trasferirci, studiavo anche il clima del territorio che consideravo. Non mi piaceva il clima della pianura Padana, preferivo il clima di Genova con le sue riviere. Dal momento che il mio mestiere era quello di fare il coltivatore diretto cercavo territori dove si potesse contare su luoghi vasti da coltivare. Misi quindi l’occhio sulla regione Toscana e proprio lì, nella pianura della Maremma, constatai che le terre costavano un po’ meno.

Era aprile e avevo intenzione di fare un’uscita per cominciare a guardarmi attorno. In Italia all’epoca c’era disordine ovunque perché era appena finita la guerra e l’Italia era invasa dalle forze americane, inglesi e polacche. I treni erano colmi di soldati; in Italia si esercitava il contrabbando di cereali e di tabacco. Quest’ultimo prodotto lo si andava a prendere in Emilia, così, con l’obiettivo di andare a prendere del tabacco, assieme a mio cognato Giacinto - anche lui con lo scopo di trasferirsi - partimmo per visitare la Maremma. L’idea della Maremma ci venne anche perché lì si era trasferito il mio compare Nunzio Girlincione che abitava a Massa Marittima e così andammo a trovarlo. Lui, con un altro paesano, aveva aperto una bottega dove producevano scarpe nuove. Giungemmo a Massa Marittima dopo un brutto viaggio per il troppo affollamento incontrato nel treno. I treni viaggiavano con macchine a vapore che avevano procurato gli americani perché la linea elettrica era ormai distrutta.

Dimorai tre giorni a Massa e mi resi conto che c’erano belle campagne con del bel grano. Dalla gente del posto appresi che la quantità di grano che producevano era uguale a quella della Sicilia. Dopo il terzo giorno ci recammo nuovamente alla stazione distante da Massa Marittima 18 chilometri. Non c’era alcun mezzo con cui fare il percorso e quindi ce la facemmo a piedi. Ricordo che pioveva e noi avevamo anche le valigie appresso. Giunti alla stazione eravamo bagnati ma salimmo comunque sul treno che ci avrebbe condotto a Bologna via Pisa. Incontrammo altri treni di militari con a bordo soldati polacchi; nel nostro treno c’erano dei giovanotti che avevano invidia di quei soldati e li canzonavano facendo a loro il segno delle corna, alcuni polacchi rispondevano puntando il fucile.

Dopo una lunga sosta a Bologna partimmo per Ostiglia a sinistra del fiume Po; Giacinto conosceva bene la zona perché durante la guerra aveva fatto lì il militare da richiamato. Ricordo che una sera cenammo da una famiglia di agricoltori e dormimmo poi nel fienile. Anche lì prendemmo informazioni sulla zona ma non la ritenemmo interessante così Giacinto si procurò il tabacco che voleva ed io mi riempii la valigia di riso.

Ripartimmo. Una sosta a Bologna e un’altra a Firenze e poi Roma. I treni andavano a rilento perché erano affollati ma non mi demotivavo perché la migliore avventura, per me, era quella di viaggiare.

---

### Genova come alternativa: il consiglio di Luigi Ferro

Finalmente giungemmo al tempo del raccolto. Ero sempre deciso di trasferire tutta la famiglia in Maremma; il mio compare Nunzio mi aveva anche fatto conoscere un mediatore di terre. Ma in questo periodo conobbi a Gibellina un certo Luigi Ferro che aveva fatto il militare a Genova. Lui mi consigliò di comprarmi una villa con il terreno a Genova, tenuto conto che avevo dei figli, potevo andare a star bene; mi disse che c’erano tante industrie e che le famiglie erano buone. Mi diede l’indirizzo del suo amico per chiedergli delle informazioni. Questi rispose che di case in vendita ce n’erano.

Terminato il raccolto vendetti tutto quello che avevo e con i soldi partii all’avventura con il proposito di andare a Genova per fare l’affare. In caso non avessi concluso nulla sarei ritornato in Maremma. Mio cognato Giacinto era già andato a Massa Marittima e si era già sistemato. Aveva trovato lavoro presso le miniere di Montecatini.

Un mattina della metà di agosto partii per Genova assieme ad un vicino di casa, un certo Stefano Cassarà e un altro paesano. Cassarà non stava bene ma volle partire ugualmente. A Palermo Cassarà decise di tornare indietro perchè stava ancora peggio. Lo accompagnammo in una pensione e noi attendemmo l’arrivo del treno per proseguire. Per strada mi accorsi che l’altro paesano non aveva la valigia e io gli chiesi:”Ma scusa tu non ti sei portato la valigia?” e lui rispose :” Ma io non vengo a Genova, sono venuto ad accompagnarti solo alla stazione” “ e per che cosa? Per aiutarmi a fare il biglietto?” proseguii, “E tu credi che io abbia girato il mondo per non riuscire neanche a farmi un biglietto alla stazione? Vai pure e digli a Stefano di non preoccuparsi per me”.

### Il viaggio a Genova e l’acquisto della casa

Alla biglietteria c’era la coda ed un soldato americano di guardia, armato con fucile. Conoscendo la lingua mi misi a parlare con lui e feci anche da interprete. Con il rientro dei reduci di guerra si vedevano scene commoventi: parenti che non si vedevano da anni, senza alcun contatto visto che molti non avevano ricevuto neanche corrispondenza.

Entrai sul treno e mi sedetti. Dopo un po’ il convoglio si affollò enormemente. Quella era la linea Palermo Messina e il caldo era soffocante sia per la folla che per la temperatura esterna. A causa di questo problema le liti erano numerose. Ricordo un uomo che sfidò un’altro a scendere a terra per poterlo picchiare.

Oltrepassato lo stretto l’aria si fece più fresca. L’indomani eravamo a Napoli. Quando il treno giunse alla stazione, le finestre erano tutte aperte e i passeggeri videro tutti un prete che si avvicinava per raccogliere dei soldi per motivi che non compresi. Un calabrese si rivolse a lui :” Io vi ammazzo a tutti” quel prete lo guardò con una brutta espressione e gli rispose:” Beh, lo potete fare”.

A Roma cambiai treno; anche lì trovai il posto a sedere ma tanti viaggiavano in piedi. La locomotiva era a vapore. Vedevo i paesi bombardati. A Pisa vidi gli aeroplani scassati nel campo di aviazione . Viaggiai con il giorno fino a La Spezia. Durante la notte la locomotiva, a volte, non riusciva a proseguire e si fermava, talvolta, in galleria. Le donne manifestavo sintomi di malessere, di soffocamento. La mattina giunsi a Genova, alla nostra città promessa. Prima di scendere dal treno chiesi conferma ad alcuni militari del luogo, se si trattasse effettivamente della città di Genova: loro mi confermarono di sì. Presi le valigie e scesi. Ero alla stazione di Brignole. Uscii dalla stazione e mi recai in un luogo dove potessi chiedere qualche informazione sulla città in quanto non la conoscevo.

All’angolo di via Fiume con via S. Vincenzo c’era un caffè che aveva appena aperto. L’uomo stava portando fuori le sedie e ne approfittati per riposarmi su una di quelle sedie in quanto mi facevano male i piedi. Mi facevano male perché avevo imbottito le scarpe con biglietti da mille lire; per conservarle meglio le avevo messe nelle solette delle scarpe. Presi un caffè e chiesi al signore un informazione. Dovevo andare nella zona di Teglia in quanto in quel luogo avrei dovuto prendere il tram n. 18 che mi avrebbe portato a Rivarolo. Al bigliettaio gli dissi che dovevo scendere a Principe per poi prendere il n.11, proprio come mi aveva detto quell’uomo del caffè. Quel caffè è rimasto nei miei ricordi al punto che quando passo da quelle parti non posso evitare di volgere lo sguardo. Prima di arrivare a Teglia ebbi modo di osservare gli effetti che il bombardamento aveva causato nella città. Non mi fu facile trovare Pippi’ Pienovi, l’amico di Gino Fere, perché il numero era sbagliato. Mi sono fermato quattro giorni a Genova per cercare di concludere l’affare ed acquistare la villa. Riuscii nel mio intento e acquistai l’immobile per mezzo dell’agenzia del sig. Bordo di Bolzaneto e me ne tornai a Gibellina. I treni, come al solito, erano affollati, specialmente da Roma a Napoli. Ricordo che per entrare nel vagone dovetti spingere la gente che si accalcava già all’entrata; eravamo tutti accalcati come sardine; donne e uomini. Vi erano poi i soliti maleducati che dovevano fumare; uno mi ha anche procurato una bruciatura sulla camicia. Fortunatamente a Napoli la situazione è migliorata. Meno male che io nei treni non ho mai avuto difficoltà, non pativo il viaggio, non mi stancavo mai.

### L’annuncio in famiglia e i preparativi

Giunsi a Gibellina la sera. A casa incontrai, fuori, Pierina che appena mi vide mi venne incontro tutta contenta. Appena varcai la soglia di casa tutti mi vennero incontro perché io ero quello che doveva portare la grande notizia. Non esitai e dissi subito tutto, vale a dire che avremmo dovuto trasferirci tutti nella città di Genova. A casa mia ci fu un’esplosione di contentezza. Fra tutti la più entusiasta fu Filippina. Fra gli applausi la moglie mi guardò e mi chiese :”La casa c’è?” “Eccome“ risposi ”E’ due volte più grande di questa” ”Allora è quello che desideravo io; basta che c’é la casa”. Proseguii nella descrizione della proprietà dicendoLe che c’erano piantagioni di pere, fichi, castagne, frutti che a Gibellina erano considerati pregiati. Nel frattempo giunsero i vicini che ascoltarono le mie parole. La loro espressione fu di grande stupore, come se noi fossimo prossimi a varcare la soglia del paradiso. Ci fecero mille auguri.

Dopo qualche giorno eravamo pronti per lasciare Gibellina. Quella sera portai i bagagli alla stazione per la spedizione, pagai il necessario al manovale dandogli anche la mancia. Il tipo mi si rivolse con l’appellativo “signore” anche perché la mancia non si usava. L’ultima sera i parenti ci vennero tutti a salutare, dispiaciuti per la nostra partenza. Il più dispiaciuto di tutti era, poveretto, mio suocero perché a causa della nostra partenza doveva staccarsi da sua figlia tanto amata.

La partenza era prevista per le prime ore del mattino; era buio e mio suocero, dal finestrone, diede la benedizione a sua figlia, ma Giovannina sembrava rassegnata.

### Il viaggio della famiglia verso il Nord

Scendemmo le strade accidentate che conducevano alla stazione con valige e fagotti e bimbi al seguito. Alcuni parenti ci aiutavano a portare i bagagli. In stazione mi assicurai che i bagagli fossero stati effettivamente spediti. Il manovale al quale mi rivolsi mi tranquillizzò confermandomi che il baule avrebbe viaggiato con tutti noi. Salimmo sul treno sempre accompagnati dai parenti che si mostrarono veramente gentili. Forse loro provarono per noi anche una certa ammirazione per il nostro coraggio. Sul treno viaggiava anche un nostro vicino di casa, un giovanotto tremendo che si chiamava Totò, assieme allo zio macellaio Pace Antonino. Anche quest’ultimo era un tremendo imbroglione e truffatore; lo stesso, durante la guerra aveva fornito carne ad un reparto dell’esercito e, con la collaborazione di un capitano, aveva truffato altri ufficiali. Viaggiava con il fucile a retrocarica.

Giunti a Castelvetrano, salimmo sul treno Trapani Palermo dove l’unico posto disponibile era su un vagone merci. Lì ci siamo seduti sulle nostre valigie. Anche i bambini sedevano sui bagagli; si stava bene. C’erano anche altri paesani e Totò con suo zio Antonino. Da Castelvetrano giungemmo alla stazione di Salemi dove vidi un mio conoscente che avrebbe preso il mio treno. Questi faceva il trasportatore di merci da Palermo a Salemi. Sul treno, per mancanza di spazio, discusse con Antonino, il macellaio. Si dimostrò prepotente e con intenzioni rissose. Totò stette a guardare per qualche attimo fino a quando perse la pazienza e gli saltò al collo come un leone mettendosi a dargli pugni in testa. Io mi sono attivato per mettere al riparo i miei bimbi. Dopo breve tempo e anche per l’intervento dei presenti che si erano adoperati per dividerli, giunse nuovamente la calma. Io rassicurai i miei figli che non era successo nulla di grave, ma in effetti non ce ne fu bisogno perché erano già tranquilli, come Giovannina, del resto, che ormai si era resa conto che a quella testa calda di Salernitano gli era passata la prepotenza.

Alla stazione di Gallitello scesero Antonino Pace e suo nipote Totò. Antonino aveva sempre il suo fucile a retrocarica; forse andavano per animali da macello.

Quando giungemmo alla stazione di Castellamare, alla vista del mare, i miei figli guardarono meravigliati il paesaggio. Loro, infatti non avevano mai visto il mare. Mia figlia Filippina si dimostrò la più entusiasta. Ero molto soddisfatto per lo stupore dei miei figli.

Alla stazione centrale di Palermo scendemmo con i bagagli e, con tanto entusiasmo, ci recammo verso il convoglio per Messina. Dal momento che era ancora vuoto ci accomodammo ai posti migliori. Al momento della partenza il treno era colmo di gente. La sera fummo a Sant’Agata Militello. Lì si faceva tappa per ripartire la mattina dopo. Dormimmo tutti, pertanto, sul treno. Noi adulti scendemmo dal treno per fare una passeggiata. L’indomani il treno partì per Messina, viaggio che effettuammo bene. Giunti a Messina, correndo, raggiungemmo il punto di imbarco al Ferry Boat per passare lo stretto. All’epoca non veniva ancora traghettato il treno e quindi tutti i viaggiatori dovevano scendere per poi prendere posto nel treno dall’altra parte dello stretto. Caterina e gli altri andarono sopra il ponte più alto per osservare meglio il panorama. Io, la Giovannina e i bambini più piccoli sostammo nei pressi dei bagagli per non perderli di vista. Giovannina guardava all’insù verso quelli che stavano sul ponte superiore; ad un tratto mi disse: “Ma noi quando ci andiamo sul traghetto?” ed io “Ma come, non l’hai visto che siamo già sul traghetto?” La Giovanna non aveva ancora capito che eravamo sul traghetto.

Ancora c’erano tanti reduci di guerra che alimentavano l’affollamento dei treni. A Villa San Giovanni dovemmo attendere molto l’arrivo del convoglio che arrivava da Reggio. Toto’ e Piera, nel frattempo, si fecero una bella saltellata gli altri si ristorarono con i vari bagni a disposizione. Quando giunse il treno riuscimmo ad accomodarci tutti bene. Iniziò, così, la corsa verso il nord lungo la costa Calabra. I paesi era tutti semidistrutti dai bombardamenti aerei. Di alcune chiese rimaneva solo il campanile. Verso sera e per tutta la notte, i bimbi sonnecchiarono sui sedili del vagone. Durante la fermata ad una stazione presi l’iniziativa di raggiungere una fontana non troppo vicino, per riempire la borraccia; gli occhi li avevo puntati sempre in direzione del treno e le gambe erano pronte a scattare nel caso il convoglio riprendesse la sua corsa. Feci appena in tempo a prendere il treno; appena posai il mio piede sulla pensilina il treno ripartì. Giovannina, ricordo che era spaventata perché fino all’ultimo non mi aveva visto ritornare, mi rimproverò per il rischio che avevo corso, dicendomi che non avrei più dovuto allontanarmi neanche se fossimo “crepati dalla sete”.

L’indomani mattina eravamo a Napoli. Lì cambiammo treno per quello in direzione di Roma. Giunti nel convoglio ci accomodammo tutti a sedere. Quando vi fu altra gente nel treno, nel parlare, uno apprese che noi eravamo diretti per Genova. Questi intervenne dicendo che eravamo sulla linea diretta per Bari. Cercai invano di trovare un ferroviere per avere maggiori informazioni ma non trovai nessuno. Scendemmo tutti, pertanto, per prendere la carrozza giusta ma risalimmo sullo stesso treno in un altro vagone. Ovviamente tutti i posti erano ormai occupati. Mi resi conto che quel tipo aveva fatto una vigliaccata, ci aveva fornito un’indicazione errata per farci sloggiare e occupare lui i posti da noi lasciati liberi. Tutto ciò successe perché le mia memoria era carente.
