### Riflessioni sulla viltà e l’ingenuità del viaggio

Ma ora capisco che quella fu una vigliaccata un suggerimento falso per farci sloggiare in modo che lasciassimo lo scompartimento vuoto e ciò mi successe perché avevo una mente ritardata.

D’altra parte io ho sempre rispettato il prossimo benché mi fossi reso conto di quanto l’umanità fosse ormai inquinata della viltà degli uomini.

### Verso Roma: Cassino distrutta e l’episodio di Pierina

Nel tratto Napoli-Roma, ad ogni casello era indicato il numero dei chilometri e noi li contavamo. Si notavano paesi semidistrutti. Il paese di Cassino da dove passammo, era così distrutto che un terremoto del decimo grado non avrebbe potuto fare di peggio. Anche le case isolate della campagna erano tutte distrutte. Ricordo sei carri armati completamente distrutti ancora in linea di combattimento, altri due erano incastrati sotto le macerie. Oltre Cassino ci avvicinammo a Roma. Pierina doveva andare in bagno perché doveva urinare, ma il corridoio era impercorribile perché colmo di persone accalcate come sardine in scatola e quindi non si poteva passare. Trovammo quindi la soluzione al problema facendola passare sopra le persone che, nell’occasione, si prestarono per la catena. Pierina aveva una faccia di bronzo e non si faceva nessun problema.

### Roma–Genova: carrozza affollata e l’uomo che sviene

Giungemmo a Roma dove ci accomodammo sul treno della coincidenza in una carrozza senza scompartimenti. Alla partenza il treno era affollato in modo esagerato ma comunque il convoglio partì regolarmente per Genova. Ad una stazione intermedia salì un uomo robusto di mezza età, carico di fagotti che, per la folla, ebbe difficoltà ad accedere in carrozza; con l’uomo seguirono altri individui più giovani che si accomodarono in un angolo della carrozza dove non c’erano posti a sedere. Dopo un po’ notai l’uomo che dopo essersi grattato il capo iniziò ad urlare. I parenti intervennero subito per cercare di calmarlo e faticarono per tenerlo fino a che l’uomo si lasciò cadere svenuto. Quando rinvenne sembrava sfinito. Aveva fatto spaventare tutta la carrozza ed io avevo temuto che i miei figli potessero spaventarsi, per tale motivo cercai di incoraggiare i bimbi adducendo quale causa del comportamento anomalo dell’uomo ad un malessere passeggero.

### Incontri sul treno: le donne di Grosseto e i contadini

A Grosseto salirono tutte donne sulla trentina, tutte sorridenti e loquaci in quanto parlavano con tutti. Dissero di essere andate a Grosseto per svago e di considerare la città come un buon posto per viverci per la buona acqua che c’era (al nostro paese l’acqua non si poteva bere), io pensai a Massa Marittima che è nella stessa catena di monti.

Qualche stazione dopo salirono una donna con il proprio figlio di sedici anni che rimasero in piedi. Io, due esemplari rozzi contadini come quelli non li avevo mai visti; erano brutti e sporchi. La donna ricordo che si levò le scarpe dai piedi perché disse che non era abituata a tenere le scarpe ai piedi. Le altre donne guardavano e, forse dallo stupore -avrebbero anche riso- iniziarono a farLe delle domande: la madre rispose che erano contadini e svolgevano quel lavoro sulle montagne, che avevano raccolto tanti pati e raccolto tante castagne, che avevano tante galline e maiali, insomma tutte cose che a quel tempo rappresentavano gli oggetti dei desideri. Le donne continuarono nelle loro domande: “ Ma lei dove sta andando?” “Vado a Genova per la morte di mio cognato “ Si commosse un po’ “ Ma a lei suo cognato non le lascia nulla?” “Sì lascia tutto a noi, cioè a mio figlio perché è l’unico nipote” “ Ma ha tanti soldi?” “Sì è ricco” Una donna allora disse: “Ma allora vada a dire al macchinista di mettere carbone nella macchina” Tutti risero e guardarono quell’esemplare per la fortuna che aveva avuto. Un vicino replicò:” Ed io che giro ovunque e guardate a chi va a capitare la fortuna!”

### La Riviera devastata e l’arrivo a Genova

Arrivammo a Pisa. Dal treno vedemmo la torre pendente, il campo d’aviazione militare con tanti aeroplani rotti. Era ormai sera e giungemmo a La Spezia. La notte attraversammo le gallerie, un rumore sordo che non finiva mai. La mattina raggiungemmo Rapallo e fino a Genova tutti i paesi della riviera erano distrutti dai bombardamenti. Io penso che gli aviatori americani si siano accaniti nella distruzione di questi paesi perché quelle zone erano di lusso.

A Genova, ancora sul treno, tutti guardavano con meraviglia le strade con i tranvai in piazza Verdi e in piazza della Vittoria ed io spiegavo loro che quella era la nostra città. Per buona parte della strada viaggiò con noi una donna anziana genovese che si intrattenne a parlare con noi. Io le raccontai gli episodi vissuti durante il viaggio, ma le figlie erano ormai stanche e con le gambe gonfie, a Giovanna le si era chiuso lo stomaco; la donna disse:” Io come arrivo vado dal trippaio e mi prendo una coppa di trippa con il brodo e mi metto a posto, fate anche voi così vi mettete a posto”. Passata la stazione di Brignole giungemmo alla stazione di Principe, scendemmo dal treno in quanto il viaggio era ormai terminato era il 29 agosto 1949, giorno della festa della Madonna della Guardia.

### Primi giorni a Rivarolo: l’accoglienza, la trippa e la nuova casa

Il signor Pippi venne alla stazione per incontrarci. La stazione era un po’ dissestata per via dei bombardamenti. Ci fermammo con grande piacere alle fontanelle dell’acqua perché da giorni avevamo bevuto pochissimo. Mentre eravamo ancora lì vedemmo passare una fila di carcerati accompagnati dai Carabinieri che li stavano scortando al treno. Erano circa una decina, incolonnati per due e tutti incatenati. Pippi disse che erano partigiani che non avevano voluto depositare le armi. Ricordo le loro proteste ad alta voce che dicevano che i fascisti non li avrebbero trattati in quel modo. Pierina, nel vederli , si spaventò e si mise a piangere e ad urlare. Raggiungemmo il tranvai che ci portò a Rivarolo. Lungo il tragitto incontrammo numerosi palazzi distrutti o semidistrutti. A Rivarolo entrammo dal trippaio (negozio sempre presente) e abbiamo mangiato una buona porzione a testa di trippa, proprio come ci aveva consigliato quella donna. Con tutta la roba ci siamo poi recati verso l’abitazione, sulla costa. Pippi ci aiutò a trasportare la roba, ma il viaggio era lungo ed io ho fatto una faticaccia. Finalmente giungemmo a casa. Tutti i vicini ci guardavano con curiosità. C’era anche la prima padrona che ci fece tante accoglienze. Ci siamo tutti abituati subito e i miei figli erano contenti della casa e anche dello spazio. I vicini si resero subito disponibili, ci aiutarono, specialmente la signora Angela. Le signorine, amiche dei miei figli, venivano in casa. Tutti erano soddisfatti per la vita più civile a cominciare della casa più grande, fornita di una buona e bianca cucina a vapore con una cosa che per noi fu la più gradita: l’acqua corrente del rubinetto.

Visitammo più volte la città. Quanto era bella piazza della Vittoria, piazza De Ferrari e via XX Settembre, il ponte monumentale, i grattacieli, il porto, la stazione marittima con tutte le navi. I miei figli si innamorarono di Genova ed erano orgogliosi nel far sapere che questa era la nostra Città. Io, ogni tanto, chiedevo a loro se erano soddisfatti e contenti di essersi trasferiti e loro rispondevano sempre di sì.

### Difficoltà, malattia e l’origine della balbuzie

Nei primi periodi abbiamo passato un po’ di difficoltà. Io ero estraneo all’ambiente agricolo e al clima che caratterizzava Genova. L’inverno del 46 e del 47 furono terribili. Trovai lavoro al porto e con quel lavoro la situazione a casa migliorò sensibilmente purtroppo mi ruppi una gamba e fu la fine. Mi adoperai a coltivare il terreno con la vacca. C’era tanta frutta, specie fichi, pesche, albicocche. Nel 1950 mi ammalai di prostata tanto da aver pensato di aver raggiunto la mia fine. Per lo sbaglio di un professore sono arrivato ad un pelo dalla morte; sono rimasto sei mesi in ospedale sempre con la ferita aperta. Subii quattro interventi e tra uno e l’altro, quando mi sentivo meglio, leggevo i giornali. Io ero sempre balbuziente anche se questo difetto tendeva a diminuire con il tempo. Un giorno, leggendo il giornale lessi un articolo che parlava del problema della balbuzie e lì vi lessi che questo problema poteva dipendere da un problema congenito o da uno spavento subito. Passai in rassegna ogni momento della mia vita per capire quale situazione era da considerare causa dei miei problemi. Individuai un episodio che accadde con mia sorella Nicolina.

All’epoca noi ci trovavamo da mia nonna. Lei era incredibilmente vivace ed aveva tre anni più di me. Per un paio di forbici ci impegnammo in una lotta che causò un incidente ai danni di Nicolina. Involontariamente conficcai la lama della forbice nella fossetta a fianco dell’occhio di lei, quella parte che noi chiamiamo “sonno”. Ho sempre sentito dire che una persona colpita in quella parte sarebbe morta. Mia sorella perdeva molto sangue e urlava. La reazione di mia nonna fu quella di picchiare mia sorella mentre io tremavo, tremavo dalla testa ai piedi e anche se mia nonna mi dava coraggio io non riuscivo più a ritornare in me. A quei tempi si usava che quando una persona subiva uno spavento si recava dal farmacista per assumere un bicchiere di “scanto” un liquore poco alcolico. Non potei giovarmi di tale rimedio perché del problema non si interessò nessuno. Mia madre non si interessò. Se non fossero stati rozzi e ignoranti mi avrebbero invitato a bere un po’ di vino o almeno mi avrebbero scosso con un paio di schiaffi per farmi uscire da quello shock da cui non riuscivo a riavermi e invece nulla. Quella è stata la mia disgrazia, la mia vita rovinata che mi ha provocato minorazione anche nel fisico. Cominciai, infatti, ad avere regressi a scuola a causa della balbuzie anche grave che mi venne e in modo evidente mi accorgevo di carenze mnemoniche. Quando ero giovane cercavo di superare il problema della balbuzie parlando meglio ma con mio dispiacere, non ce la facevo. Ho passato la mia infanzia in mezzo alla tirannia e alla barbarie e non sono stato messo in condizioni di riprendermi, anzi queste situazione non hanno fatto altro che incrementare la mia timidezza. Nella mia vita ho fatto molti sbagli e per questo ho molti rimorsi che devo attribuire al problema di carenza di memoria. Quando mi sono reso conto della disgrazia in cui ero caduto, questi rimorsi sono riuscito a rimuoverli nella consapevolezza di non avere nessuna colpa. La responsabilità era di quelli che non mi hanno aiutato, come mia madre, quel barbaro e tiranno di mio padre e quel miserabile di mio zio Giuseppe. La consapevolezza di cui parlo mi è stata di grande aiuto perché mi ha permesso di non indietreggiare di fronte alle avversità della vita, ed è per questo che ho avuto il coraggio di andare in America, di sposarmi, di venire a Genova.

### La perdita di Giovannina

Dopo aver risolto le problematiche che ho accennato sono stato travolto da una grande disgrazia, quella della morte di Giovannina. Ella era tutto per me, era la mia speranza, il suo sorriso mi dava la vita. Quando a volte io la vedevo nervosa, stavo male, ma quando la mattina si alzava e la vedevo arrivare in cucina con il sorriso, stavo bene per tutta la giornata. Io avevo bisogno solo del suo sorriso e poi lei poteva fare da padrona come voleva. Quando l’ultima volta mi ha lasciato allegra e sorridente non potevo immaginare che se ne stava andando incontro alla morte. Ho aspettato invano l’autobus e quando vidi che non arrivava ho giurato che non l’avrei più fatta andare da sola. E invece non l’ho più vista e da quel giorno ricordo solo i suoi sorrisi.
