### Il circolo, i sottufficiali e i pescatori

Esistevano stabilimenti militari di pena dove vi erano stati reclutati soldati che facevano le funzioni di guardie di custodie. Era una funzione che avevano proposto anche a me ma non ne volevo sapere. Si diceva che non si stava male, che davano una paga e si mangiava alla mensa ma io non volevo starci con i carcerati. Anche in quel settore c’erano sottufficiali e venivano anche loro al circolo dove stavo io. Lì vedevo anche il solito capitano che mi guardava. Io ricambiavo con sguardi di disprezzo. Lo guardavo apposta perché volevo fargli capire che lo disprezzavo, che mi faceva ribrezzo.

Tutti i sottufficiali mi conoscevano perché erano tutti reduci di guerra e siccome sapevano che ero ritardato e che ero stato in America, mi raccontavano quello che avevano passato mentre io ero in America a fare i dollari e per tale motivo qualcuno mi trattava con superbia. Ma io sapevo replicare. Una volta un sergente maggiore seduto ad un tavolo a giocare a carte con un maresciallo si rivolse nei miei confronti, appunto, con superbia e con delle parole offensive trattandomi come uno straccione. Io reagii dicendogli:” Senta sergente maggiore stia attento e si guardi attorno, come vede ci sono dei miei inferiori, ad ogni modo se continua così, sarò costretto a farle un biglietto di punizione per farla andare in sala” Lui questa reazione non se l’aspettava, tuttavia perse di colpo la parola come se ad un tratto la superbia gli fosse passata, sbiancò come la carta. Il maresciallo gli accennò delle parole che non sentii ma senza che lui replicasse oltremodo.

Era agosto, periodo in cui il reggimento era impegnato a fare campi. Il circolo era vuoto e il mare era di fronte. Io stavo sempre a guardare il mare osservando la vita che facevano i pescatori. Erano poveri pescatori di spiaggia. Stendevano la loro rete nelle acque tante volte al giorno - loro, la rete la chiamavano rezza - per tirare su qualche chilo di pesce. Tutti i giorni la stessa vita ed io ero sempre lì. Li osservavo e quando giungevano a riva parlavo anche con loro. Facevano una vita di miseria perché vivevano del poco pesce pescato; tuttavia dovevano anche loro pagare la loro tassa.

Trascorso il mese di agosto ritornava il reggimento dal campo che facevano sempre lì, nella provincia di Caserta, non ricordo il paese ma sempre nel circondario di Teano dove si trova un convento con tanti monaci. Io, siccome al circolo non avevo avuto né caldo, né freddo ed ero stato all’ombra del sole, avevo la pelle del viso uguale a quella di un prete che se ne sta in chiesa.

Al circolo i sottufficiali raccontavano le esperienze del campo. Un sergente maggiore che non era della mia compagnia mi disse che in quel convento c’era un monaco che somigliava tutto a me e che nel campo lo aveva fatto notare a tutti gli altri sottufficiali:” Quel monaco se avesse avuto addosso la divisa militare avrebbe assomigliato molto al nostro caporale del circolo”.

---

### Gaeta: feste, disciplina e congedo (1925)

Ricordo Gaeta come un campo di concentramento. Era tutta circondata dalle mura gigantesche ed all’interno solo militari, di ogni specialità, così tanti che si vedevano solo soldati per le strade. I militari erano visti male e quando qualcuno di questi si rivolgeva sfacciatamente a qualche ragazza veniva insultato.

A Gaeta usavano fare feste religiose specialmente quella di Sant’Erasmo durante le quali si poteva assistere all’esibizione della banda, lanci di colombe, fiori, dolci e palloni di gomma pieni d’aria; tanta gente, soprattutto forestieri che arrivavano per terra e per mare. Numerose erano anche le signorine, per la verità belle ragazze. I militari in libera uscita erano numerosi e si può ben immaginare come molti di questi volessero avvicinare qualche ragazza di queste, così che ogni tanto si udivano imprecazioni del tipo “Va via cretino”. Ma i soldati non stavano mai fermi e, spingi di qua e spingi di là finiva che qualcuno veniva preso dalle ronde e portato in prigione. Solo una ragazza ricordo che qualche sorriso e parola di gentilezza rivolgeva ai soldati; si chiamava Nannina.

L’unico passatempo di cui poteva godere il soldato era costituito da un cinema teatro dove il soldato poteva passare un’oretta. Anche lì, purtroppo succedeva che alcuni soldati esagerassero per la propensione che avevano nel fare sempre baldoria.

Il primo settembre 1925 sono stato congedato. Questo è ciò che posso dirvi della mia vita da militare. Ce ne sarebbero altri episodi che potrei accennare: marce lunghe, guardie alle polveriere e ai reclusi militari, sia da soldato sia da capo posto, situazioni in cui venivo mangiato da pulci e cimici. Queste sono cose che chiunque - nel periodo militare - ha vissuto.

La sera del 31 agosto il sergente maggiore, con tono più gentile -dal momento che ero prossimo ad essere libero cittadino- avendo già servito la patria con fedeltà ed onore, mi consegnò il foglio di congedo. Il mattino successivo, molto presto, mi misi in cammino verso la stazione. Nel cortile della caserma incontrai un altro congedante, un certo Lio di Calatafimi e, assieme, ci recammo verso l’uscita del castello che era la nostra caserma; un ultimo saluto alla sentinella e gli auguri ricevuti dal capoposto. All’altezza del circolo fischiai con energia in direzione della camera del maresciallo ed infine uscimmo fuori dalla porta. Lio, che era superstizioso, lanciò una pietra alle spalle. Altri congedanti erano nei pressi dell’uscita, ma siciliani ce n’erano pochi.

Giunti a Napoli dovevamo recarci al porto perché il transito per la Sicilia si faceva via mare. Il piroscafo sarebbe partito la sera. Con noi c’era un sergente, allievo sottotenente di complemento; lui stava andando in licenza - era “figlio di papà” ma non era superbo e quindi ci portavamo rispetto -. Il sergente venne con noi a mangiare in trattoria. Un venditore ambulante di ostriche entrò offrendocene. Noi accettammo senza renderci conto di ciò che avremmo dovuto pagare, il prezzo, in effetti era troppo elevato e ce ne rendemmo conto solo quando ci chiese i soldi. Il sergente alzo la voce contestando la richiesta esagerata. Il venditore non si fece intimorire dalla divisa e alzò anche lui la voce. Se non fosse stato per l’intervento del padrone del locale la situazione sarebbe facilmente degenerata; il venditore aveva infatti minacciato di denunciarci. Tuttavia trovammo un accordo e la questione finì lì.

La sera ci imbarcammo. Durante la notte, nelle cuccette, accusai un forte dolore allo stomaco che mi ricordò i tempi in cui avevo il dolore all’appendice. Ho resistito tutta la notte, ma la mattina -non ce la facevo più- mi alzai e, barcollando raggiunsi la coperta. In coperta c’erano anche giovani muli che per commercio venivano trasportati anche con navi passeggere. Ricordo anche di aver vomitato. Beh, devo dire di aver fatto proprio un brutto viaggio. Quel tragitto lo feci sette volte e quella fu l’unica volta che stetti male. Evidentemente le ostriche non mi avevano fatto molto bene, comunque dopo iniziai a star nuovamente bene. Anche il mio amico ebbe gli stessi disturbi, causati forse dal movimento della nave.

A Palermo scendemmo dal piroscafo e, per rifocillarci, andammo in trattoria dove mangiammo della carne preceduta da un piatto di brodo. Ci tenemmo leggeri. Il mio compagno stava ancora male e quindi non toccò cibo. Alla stazione di Lolli -avremmo dovuto prendere lì il treno che ci avrebbe portato alle nostre case- incontrammo una colonna di fanti che rientravano da piazza d’armi. Alla stazione di Alcamo il mio compagno Lio scese per andare a Calatafimi dove aveva la casa. Ci salutammo con una stretta di mano:” Chissa se ci vedremo ancora!” mi disse; in effetti non ci siamo più visti. Ricordo che solo dopo qualche anno un tipo di Gibellina che veniva da Calatafimi, mi portò i saluti di Leo.

Finalmente giunsi a casa. Ricordo mio padre, mia madre e anche mio fratello. Le mie sorelle erano sposate. Avevo tanti cugini e, per mezzo loro, mi sono reinserito nella società del paese conoscendo nuovi amici ma tutti contadini che ignoravano tante cose. Io, alle volte, parlavo di fatti culturali, ma loro non gradivano tali conversazioni perché non erano in grado di rispondere.

Avevamo un bel terreno di proprietà, con olive, aranci, fichi, mandorli e altra frutta; c’era anche la vigna che mi dava un punto di orgoglio in più rispetto a coloro che non l’avevano. Trovai la motivazione per lavorare di buona lena in agricoltura con il proposito di farmi i soldi e di sposarmi. Raccoglievamo tanto grano e questa era una buona fonte di reddito, purtroppo venuta meno con l’avvento del fascismo. In questo periodo, infatti, il prezzo del grano calò molto e coltivarlo conveniva sempre meno, non solo per il fatto del basso ricavo, ma anche per le difficoltà che si incontravano nel coltivarlo e raccoglierlo; all’epoca, infatti, non c’erano mezzi meccanici e i padroni dei terreni ai quali chiedevamo il terreno necessario, erano troppo egoisti. Io, dopo tanti anni, non ero più abituato a quel duro lavoro, tuttavia, per necessità, ho dovuto sottomettermi a quella vita crudele.

A Gibellina incontrai alcuni soggetti che mi ricordavano gli amici che avevo lasciato in America, ad esempio una ragazza che assomigliava molto a Maria Mastella; anche un forestiero di passaggio che scattava foto per la carta d’identità -erano le prime carte d’identità- assomigliava molto a quel mio amico Michele che mi aveva lasciato il Baule prima di partire e poi ancora, una donna che era la copia della suocera di Domenico Piccolo, abitante nei pressi delle miniere dove avevo lavorato.

Gli uomini adulti erano tutti reduci di guerra e ognuno aveva da raccontare i suoi episodi: belle e brutte faccende. I morti erano stati tanti. Una lastra di marmo murata al palazzo del municipio ricordava i nomi di coloro che erano caduti in guerra. C’era una lunga lista di uomini che conoscevo bene.

---

### Corteggiamento e matrimonio con Giovannina (1926)

Il primo raccolto ricordo che fu mediocre ma il grano teneva ancora il prezzo. Io avevo 30 anni e pensai di cercarmi una fidanzata. Signorine in età non ce n’erano molte; questo, per il fatto che la buona quotazione del grano aveva indotto molti uomini a mettersi a posto sposandosi le donne che erano disponibili. Le donne rimaste erano le più ambiziose e superbe. Certamente le donne non mancavano di rivolgermi lo sguardo, ma la bella presenza non era tutto ciò che volevano; io, peraltro ero un po’ balbuziente e questo non mi aiutava di certo. Prima di conoscere Giovannina qualche porta l’ho bussata, ma queste cercavano anche il titolo, intendo una discendenza mafiosa o appartenente direttamente alla mafia. Così ho condiviso l’interesse nel fidanzamento con Giovannina. Prima che io mi prodigassi per l’ambasciata -così si usava allora- feci qualche passeggiata lungo la strada del Calvario di modo che lei mi potesse osservare. Lei già sapeva che io ero interessato ma occorreva una migliore occasione per poter inoltrare l’ambasciata. Durante una processione ebbi l’occasione di passare proprio sotto la finestra di casa sua; lei era con sua cognata ed io assieme ai miei amici. Alzai la testa e vidi lei che mi stava guardando. Ebbi come un tuffo al cuore, una sensazione che non mi era mai capitata e da quel momento capii che lei doveva essere la mia donna.

Quando con la mia famiglia ci recammo a casa sua per la riconoscenza, lei ci stava aspettando con i suoi familiari: c’era suo fratello Nino con la moglie che ebbe molto piacere di sapere che ero io l’interessato e poi ricordo una donna anziana, loro cugina, colei che avrebbe avuto voce in capitolo nel valutare la mia persona; in sostanza sarebbe stata lei a dire se andavo bene oppure no. Infatti altri due pretendenti si erano fatti avanti per Giovannina, entrambi con proprietà terriere ma non erano di gradimento di Giovannina e non c’è stato nulla da fare. Durante la riconoscenza lei era vestita bene ed era bella, aveva occhi belli che guardavano sempre me. L’anziana donna che aveva avuto l’incarico di valutarmi sorrideva sempre e questo era un buon segno. Io, per la mia timidezza e per la mia balbuzie parlavo poco. Questo fu motivo di lieve critica da parte dei suoi genitori che si domandarono come mai io, a volte, trattenessi la parola, ma a Giovannina non importava nulla e rispondeva a loro:” Come sia sia a me piace e lo voglio!”. Giovannina rimase ben impressionata anche della famiglia e rimanemmo fidanzati per sei mesi nell’ambito dei quali ci frequentammo poco. D’altra parte questa condizione rispondeva alla mia volontà perché avevo difficoltà, per la mia timidezza e la balbuzie, a toccarla e persino a darle la mano. Per questo motivo lei era molto contrariata, ma i problemi si risolsero con il matrimonio che giunse il 31 ottobre del 1926.

Fu una grande festa. Mio suocero era gessaio e per l’occasione aveva invitato tutti i gessai che conosceva. Mio cognato Nino era amico di alcuni componenti della banda del comune e per tale motivo partecipò anche la banda; c’erano anche due guardie municipali. Insomma una grande festa nella quale cucinammo due grossi montoni, in parte cucinati in insaccato e in parte stufato. A sera tardi ci recammo a casa. Lei si appoggiò al mio braccio fino a casa. Per aprire la porta di casa dovetti armeggiare con una chiave di quelle antiche, molto grosse. Per la poca confidenza concessaci nei mesi precedenti, in casa eravamo come due estranei, ma l’indomani eravamo come se fossimo nati insieme. Giovannina era sorridente. Finalmente avevo una donna tutta per me. Lei aveva un buon corredo di vestiario e per il matrimonio le avevano preparato un bel vestito, così bello che ai matrimoni delle altre coppie succedeva che la invitassero per accompagnare la sposa.

La vita era quindi tranquilla. Avevo un bel mulo per andare in campagna; la Giovannina a cavallo e io a piedi. Una conoscente che ci aveva visto lungo il tragitto aveva commentato con mia madre che eravamo tutti e tre belli -nel numero era incluso anche il mulo -.

---

### Lutti, crisi dei raccolti e nuovo richiamo alle armi

Il 1927 è stato caratterizzato da un ricco e buon raccolto tanto che il grano diminuì il suo prezzo. Ricordo che quell’anno successe una disgrazia nella quale fu coinvolto mio padre che perse la vita. Giovannina dovette ricorrere all’abbigliamento di colore nero e così non indossò più quei bei vestiti che le avevo visto addosso in più occasioni. La fortuna sembrava averci voltato le spalle: brutti raccolti che ci avevano obbligato a lasciare le terre a mezzadria e nessun’altra occasione per gestire altri terreni. Tutto sembrava precipitare verso il peggio, non sapevamo più come fare: i debiti cercai di colmarli con la vendita della terra. Con il resto del denaro cercai di fare qualche affare ma la sfortuna sembrava mi stesse sempre alle calcagne.

Finalmente giunse un periodo che sembrava poter risollevare le sorti dell’intera Nazione e conseguentemente anche le nostre. L’Italia aveva fatto una conquista territoriale nell’Africa orientale e le voci ci informavano che questi territori erano provvisti di tante terre fertili ed incolte. L’invito era rivolto a tanti coltivatori italiani che volessero tentare una nuova esistenza trasferendosi in quei luoghi. Io mi ero messo in lista e Giovannina era d’accordo. Purtroppo lo scoppio della 2° guerra mondiale aveva coinvolto anche l’Italia e quindi fui richiamato alle armi. Mi sembrava strano questo richiamo visto che molti ragazzi più giovani di me non erano stati richiamati. L’ordine era chiaro. Il richiamo coinvolgeva le classi del 96-97-98 per il servizio territoriale, così dovetti partire anch’io. Prima di partire provvidi a seminare il grano perché il periodo di giugno lo consentiva. Per il lavoro avrei lasciato una mula giovane e un bell’asino.

A Trapani ci armarono e ci addestrarono in piazza d’armi. Per dormire ci avevano sistemato sopra la paglia, in un edificio che per l’occasione era stato adibito a caserma; quest’ultimo era un ex mulino e pastificio.

Il primo bombardamento subito mi parve un finimondo. Era un attacco francese e per la città si camminava sopra i vetri rotti. La città non era provvista di rifugi antiaerei.

Finalmente giunse una legge che i soldati che avevano quattro o più figli potevano congedarsi. Io, all’epoca, avevo sei figli e quindi mi congedai.

A casa, il mio compare Turi Solito, aveva la terra a mezzadria. Il compagno se ne era andato al militare e così l’ho rimpiazzato con il mio compare Turiddu. Il periodo era adatto alla semina e quindi provvedemmo a seminare fave, avena e la veccia ( erba per fieno), grano e cotone. Purtroppo il lavoro non fu facilitato dal tempo perché in quel periodo pioveva spesso e quindi il terreno era difficile e faticoso da lavorare. Inoltre la mula mi morì probabilmente a causa dell’umidità subita per le numerose piogge. Mi scoraggiai e guardando i figli piansi come non avevo fatto mai. Avevo il timore di non poter più provvedere ai bisogni primari dei figli e per tale motivo temevo che loro dovessero abbassarsi a diventare mano d’opera per la servitù di qualche signore più facoltoso. L’idea di questa soluzione mi infastidiva molto perché “le criate” (le serve) erano l’ultima categoria delle persone e venivano guardate senza rispetto. Nel frattempo studiavo qualche soluzione al problema e mi venne in mente di fare domanda volontaria alle armi. Così feci. Il tempo, però passava e il distretto di Trapani non rispondeva. Appresi che venivano reclutati operai per andare a lavorare in Germania dove pagavano abbastanza bene. Io avrei accettato volentieri l’incarico, ma nel frattempo mi giunse la cartolina per l’arruolamento; infatti a Salemi e a Castelvetrano, i comandi militari di stazione avevano chiesto soldati e caporali. Al distretto di Gibellina c’era un soldato che era figlio di un mio amico. Questo ragazzo fece inoltrare la mia domanda e quella di un altro paesano che furono accettate. Tuttavia contestualmente a questi ultimi fatti mi giunse anche la chiamata dalla Germania e questo mi confuse molto le idee. Comunque non potevo certo rifiutare la convocazione alle armi sicché pensai di parlare della questione al responsabile del distretto.

Assieme al mio compare Solito si unì mio cognato Vito che era senza terra e disoccupato. Lo avevo messo a posto ma per questo non mi ha mai ringraziato.

Partii per Trapani per consegnarmi al distretto. Sul treno feci amicizia con un uomo che andava a Trapani per farsi mettere un dente. Questi aveva fatto domanda per andare a lavorare in Germania e quindi prima doveva farsi mettere quel dente, altrimenti non lo avrebbero accettato. Mi disse di essere contento di andare lì in quanto si guadagnava bene. A Trapani mi offrì anche un caffè al bar; prima di dividerci mi augurò di risolvere la questione con il distretto affinché raggiungessi anch’io la Germania. Alla sera dormii in una stalla di muli del governo, custoditi da soldati della mia classe. Lì riconobbi un paesano che fu lieto di vedermi. Allo stesso raccontai la mia situazione, ma lui mi sconsigliò di andare in Germania dicendomi che con i figli che avevo potevo percepire una buona paga e anche rispetto per il grado che portavo.

Al distretto incontrai gente di Salemi, di Santaninfa e uno di Alessandria della Rocca che si trova in provincia di Agrigento. Lì ci dettero le armi, il foglio di via e la trasferta che consisteva in 5 lire di paga. Ricordo un maresciallo che provvedeva alla consegna del materiale. A questi feci presente la mia situazione :”Io non so niente” mi rispose buttandomi le cinque lire che mi spettavano. Mi sono indignato perché le cose andavano sempre al rovescio di come io mi aspettavo. Successivamente appresi che molti di quelli che erano andati in Germania erano tornati perché se l’erano passata male. Io ero quindi sempre stato guidato dal destino fin dalla mia nascita.

Partimmo. Eravamo assegnati al comando militare di stazione di Castelvetrano e al comando militare di Salemi. Io fui assegnato a Salemi. Lì c’era un tenente e due sergenti; uno era paesano di Agosta Tommaso e il sergente si chiamava Masserotti: soggetto giovane, provvisto di reggimento perché di presidio a zona di guerra. In questa zona c’era anche la divisione Aosta. Il sergente Masserotti, come mi vide, mi accolse con simpatia e come amico fino al punto che Tommaso Agosta provò invidia per questo mio privilegio. Masserotti era simpatico e di origine toscana. Un giorno lo invitai a pranzo a casa mia e gli piacque Caterina al punto che mi chiese la sua mano. Caterina era ancora troppo giovane e quindi non se ne fece nulla. Tuttavia Masserotti andava a raccontare in giro che gli sarebbe piaciuto diventare mio genero.

---

### Il servizio alla stazione di Salemi: compiti e disciplina

Quindi, come dicevo, al comando militare di stazione di Salemi i soldati erano otto, noi caporali eravamo in due. Il nostro servizio era quello di tenere l’ordine nella stazione, vale a dire coordinare la massa di soldati in transito e prendere nota del materiale bellico che viaggiava sui treni. Il primo giorno di servizio ricordo che transitava la classe del 13° che era stata chiamata in quei giorni. Erano tutti ancora senza armi e con abiti civili. Ricordo che il primo giorno ci siamo dovuti dar da fare per gestire un soldato che era malato di nervi. Era in piena crisi e in quattro facevamo fatica a tenerlo. Lo abbiamo portato a forza dentro il comando e lì si è scatenato in una crisi terribile tentando di liberarsi con morsi. Io mi lamentavo del fatto che proprio il primo giorno mi doveva succedere un’incombenza del genere. Fortunatamente al termine della crisi si addormentò e lo coricammo in una cuccetta.

Ogni quindici giorni andavo a casa. Viaggiavo con il treno oppure con tre ore di cammino che, a volte, facevo anche di notte per non aspettare il treno. Giovannina, ogni mese, andava a prendere il sussidio. In questo modo si andava avanti abbastanza bene.

Il mio lavoro lo facevo bene: ogni mattina facevo rapporto al comando dell’andamento della giornata precedente. A volte capitava qualche inconveniente legato prevalentemente alla disobbedienza dei soldati che non rispettavano le regole. Mi riferisco a coloro che non si curavano dei regolamenti che imponevano al personale militare l’uso delle tradotte (carrozze specificatamente adibite al loro trasporto). Una volta un treno passeggeri fu praticamente assaltato dai soldati che, invece di attendere la tradotta, hanno preferito prendere posto su quel treno. Il mio intervento fu praticamente inutile perché i soldati erano troppi. Il controllore del treno mi disse:”Cosa ci state a fare qui nella stazione?”. Insomma era una situazione critica che avremmo dovuto risolvere, altrimenti ci avrebbero mandato via. Io feci presente il problema al resto del comando e decidemmo di adottare misure più severe, facendo valere effettivamente la funzione che ci era stata assegnata. Molti soldati tentarono ancora di non rispettare le regole ma io ed altri miei colleghi li seguivamo sul treno e, per farli scendere, gettavamo dalla finestra i loro bagagli. La sorveglianza era diventata, peraltro, più incisiva per via dell’intrusione di alcuni soldati del genio che in stazione avevano l’abitudine di importunare le signorine. Ricordo un episodio in cui un paio di loro aiutarono una donna a salire sul treno e, con la scusa, le dettero un pizzicotto sul sedere :”Porco bastardo” fu la risposta secca della donna importunata, ma i soldati se la presero a ridere.

---

### La vita in stazione: favori, risse e piccoli poteri

Ad ogni modo me la passavo bene. Quando mi annoiavo in stazione facevo un giretto nelle campagne limitrofi e facevo man bassa della frutta, carciofi, fichi, fave verdi e erbe da bollire che portavo a casa.

A parte qualche singolo episodio l’ambiente della stazione era piacevole. Ci conoscevamo tutti al punto che in stazione mi sembrava di stare al paese. Inoltre avevo riguardo dei conoscenti che per ragioni di transito venivano a prendere il treno in stazione. I paesani li facevo attendere alla nostra baracca. Il segretario comunale lo feci più volte accomodare in ufficio. Per tale motivo mi ringraziò molto delle mie premure e, per il bene che mi voleva, mi inserì nella lista dei poveri per non pagare le tasse.

Fra i soldati ce n’era uno un po’ matto, un certo Tardino di Marsala. Non c’era verso di ragionarci assieme ed era sempre fonte di lite. Nessuno poteva sopportarlo. Fece a pugni con l’altro caporale e anche con me. Nei miei confronti si è scagliato a seguito di uno schiaffo che gli ho dato dopo che mi aveva fatto terribilmente arrabbiare. Lui, come una iena, si è lanciato contro di me ed io, per contrastarlo, ho cominciato a tirare pugni con la speranza che arretrasse. Non ci è stato verso. Lo sbattevo da una parte all’altra lasciando in ogni punto chiazze di sangue. Dopo averlo immobilizzato sotto di me è intervenuto il sergente Masserotti che me lo ha levato da sotto. Tardino approfittando di una breve disattenzione mi lanciò una cavetta e mi prese nel sopracciglio. La ferita la notò il capitano e il maggiore Nandina. Entrambi dissero che avrei dovuto evitare di attaccarmi con quel matto e che comunque questi sarebbe stato trasferito.

Ricordo un maggiore di Salemi non molto propenso a trattare con i vecchi militari; forse era invidioso della paga che prendevamo e ci guardava in malo modo. Ci impartiva ordini come se fossimo straccioni. Lui stava organizzando il trasferimento suo e della moglie in continente e ci aveva ordinato di stipare le sue casse bagagli con riguardo. La moglie era accompagnata da una serva, una bella ragazza, che si innamorò del sergente Masserotti. Per il modo con cui l’ufficiale si era rivolto, ho consigliato ai soldati che avevano in carico le casse del maggiore di sbatterle adeguatamente in modo che si accorgesse, all’apertura dei colli, di come fossimo rimasti contenti del suo trattamento.

---

### La guerra volge al peggio: Russia e illusioni infrante

La guerra cominciò ad infuriare. Non se ne vedeva una fine. Nell’Africa settentrionale si lottava accanitamente e molto personale veniva trasferito in quei luoghi. Giungevano continuamente buone notizie in merito ai risultati conseguiti dagli italiani. Chiaramente speravo sulla veridicità di queste informazioni, sia per il fatto che molti giovani stavano morendo in battaglia, sia perché gli alleati avrebbero provato invidia per quelle terre da noi conquistate che non avrebbero più potuto essere sotto il loro controllo. Fu tutta un’illusione perché per l’Italia iniziò un’inesorabile declino. Un giorno ebbi l’occasione di parlare con alcuni prigionieri inglesi di passaggio alla stazione. Mi dissero di essere stati in mare per otto ore, dopo l’affondo della nave, prima di essere raccolti. Un maresciallo mi disse che la guerra avrebbe potuto durare ancora un anno, ma che la potenza della Germania si stava lentamente esaurendo per via del progressivo avanzamento degli alleati. Per l’incursione russa ricordo che un battaglione fu organizzato con uomini del mio comando. A capo del battaglione c’era il maggiore Nandina, fratello del capo stazione e numerosi erano gli amici miei che vi erano stati inclusi. Alla loro partenza avevo le lacrime agli occhi.

I bombardamenti ormai venivano effettuati in tutte le città siciliane. Oramai non si credeva più ad una probabile vittoria, così come la propaganda fascista aveva cercato di farci credere. Sì, perché l’Italia con la Germania avrebbe dovuto diventare padrona di tutta l’africa settentrionale e parte del medioriente, in sostanza un secondo impero romano con il centro dell’impero in Sicilia. Era un progetto ardito che sotto – sotto, speravamo si avverasse in quanto l’Italia sarebbe diventata la più potente e ricca nazione del mondo, ma, come ho già detto il tutto si è rivelato un’illusione. Non solo non abbiamo conquistato nulla in Africa, ma con la disfatta di Stalingrado ogni velleità è tramontata. Uno solo dei miei amici della divisione Aosta partiti per la Russia è ritornato. Alla stazione di Salemi è venuto subito a trovare me. Alla richiesta di notizie degli altri amici lui mi rispose che erano tutti morti. Morto era anche il colonnello Nandina e proseguì:” L’ho visto io cadere. I feriti morivano per il troppo freddo” nel suo racconto proseguì:“Mi trovavo in un luogo chiamato la valle della morte e sono riuscito a scappare. Ho camminato per 14 giorni assieme ad altri. La nostra salvezza è stato l’aiuto dei contadini che ci prestavano soccorsi durante il nostro percorso; camminavamo quasi ininterrottamente con il freddo e con la neve e le Armate Rosse sempre dietro.”Questo fu il racconto di quel ragazzo. L’unico suo pensiero appena sceso dal treno fu quello di trovare un amico per raccontare la storia vissuta in Russia. Notai la sofferenza sul suo viso. Era un ragazzo del 13° e si chiamava Giammarco di Santa Margherita Belice.

---

### Sbarco in Sicilia, bombardamenti e fine della vita militare

In Africa le truppe si erano ritirate a Tunisi e avevano iniziato a governare la città. Ci avevano fatto credere che tutto era sotto controllo, che a Tunisi c’erano tanti italiani emigrati da lungo tempo. Così hanno iniziato a reclutare italiani nella milizia fascista, ma il mediterraneo era invaso da flotte navali inglesi e americane. Alcune truppe americane erano sbarcate sulle rive del Marocco e gl’Inglesi avevano occupato la Libia e pressavano verso Ovest. Le notizie riferivano battaglie navali in atto con perdite ingenti nella nostra flotta . Alcuni sottomarini non ritornarono alla base, sicché gli aviatori italiani, vista la situazione, si rifiutarono di continuare a volare. Caduta Tunisi si sono intensificati i bombardamenti aerei anche in Sicilia nelle città e nei campi di aviazione. Cadde anche l’isola fortificata di Pantelleria: dopo un terribile bombardamento i militari si salvarono perché riuscirono a fuggire dai sotterranei ma sono stati presi prigionieri e portati a Tunisi per raccogliere e sotterrare i morti della guerra. Caduta Tunisi ancora menzogne. Ci avevano fatto ancora credere di essere in una botte di ferro, che in Sicilia non avrebbero mai potuto sbarcare, ma a largo delle coste siciliane si vedevano immense flotte americane e inglesi. In questa parte della Sicilia erano concentrate tante truppe tedesche; grossi carri armati come il tigre, una meraviglia che gli americani non possedevano. Finalmente sbarcarono a Gela. La notizia giunse come un fulmine. Tutte le nostre forze si diressero verso lo sbarco. I tedeschi erano agitati e si muovevano frettolosamente per dirigersi verso il luogo dello sbarco. Carcavano i carri armati sui treni per risparmiare benzina. Ma quando gli americani sbarcarono, cominciò l’incursione dei caccia e tutti i giorni venivano a mitragliare.

Il primo giorno mentre i tedeschi caricavano i carri armati sui treni giunse una squadriglia di caccia che iniziò a mitragliare; i tedeschi risposero al fuoco. Io ero fuori dalla stazione, in campo aperto e vedevo gli aerei sfrecciare sopra di me che puntavano i carri armati a poca distanza, così non mi è rimasto altro da fare che buttarmi a terra. I tedeschi, per contro, non scherzavano, si riparavano all’interno dei carri e all’esterno rispondevano al fuoco con un mitragliere che cantava fuoco a tutta forza. Uno dei caccia americani era stato colpito perché lasciava una scia di fumo da un parte; mi raccontarono poi che era caduto nei pressi di Santaninfa. Un’altra battaglia la vidi qualche giorno dopo. Per paura degli attacchi avevamo organizzato la cucina fuori dall’edificio, in un boschetto con tante olive. Vidi passare una colonna di tedeschi con tanti autocarri in direzione del nemico appena sbarcato. Ebbero la sfortuna di incontrare sulla loro strada dieci caccia. Vidi i soldati fuggire tra le olive; erano in pantaloncini perché era il mese di luglio e faceva caldo. Gli addetti alle mitragliatrici rimasero sui camion a rispondere al fuoco. Insomma la battaglia infuriò. Io e i miei soldati, nella circostanza, trovammo riparo in un canale pieno di cespugli dove ci buttammo. La paura era tanta; c’era chi piangeva, chi chiamava la madre. Io non avevo paura perché non credevo che dovessero mitragliare in nostra direzione, anzi davo coraggio agli altri. Tra i tedeschi non so se ci furono dei morti. Anche i contadini che erano nei pressi e stavano trebbiando con i muli si rifugiarono all’interno del maccaseno, muli compresi. Dopo lo sbarco degli americani i bombardamenti si intensificarono. Spesso eravamo nel rifugio; non avevo paura ma mi passava l’appetito. Le partenze dei treni erano state tutte soppresse per l’emergenza creatasi con lo sbarco. Io pensavo che le truppe tedesche e quelle italiane sarebbero state in grado di respingere gli americani, ma dal Giornale di Sicilia lessi questa notizia :”Le truppe da sbarco resistono validamente” allora capii che tutto era perduto. In certe guarnigioni i soldati avevano iniziato a disertare. Le forze di costa già lo avevano fatto senza che noi sapessimo ancora niente. Al comando militare di stazione non giungeva più nessun ordine. Ormai ce ne potevamo ritornare a casa perché tutto era finito. L’indomani avrebbero potuto giungere gli americani e ci saremmo ritrovati tutti prigionieri. Giorni prima ricordo un ferroviere del nostro ufficio che era convinto -così ci faceva credere- che il nostro territorio si sarebbe trasformato in un impero. Quante chiacchiere ci raccontavano e noi le ingoiavamo tutte.

Il capitano non voleva andar via, voleva attendere eventuali ordini dal comando. Gli attacchi, però, continuavano e la nostra baracca era ormai tutta bucata. Ricordo un attacco aereo in cui noi per metterci in salvo ci siamo messi a correre verso il rifugio e, in lontananza, abbiamo visto la stazione di Gallitello esplodere. Ogni rumore di rombo aereo saltavamo fuori per ripararci al rifugio: ormai era un incubo. Una notte mentre stavo correndo per il rifugio sentii sopra di me il rumore di un bengala. Mi preoccupai veramente perché in stazione erano parcheggiati vagoni di treni in cui erano riposte mine galleggianti di grosso calibro, ognuno in grado di affondare una nave. Pensai che se per sbaglio avessero colpito uno di quei vagoni saremmo tutti esplosi. Intanto il capitano non si decideva di dare l’ordine di abbandonare la postazione. Ormai tutti se n’erano andati: tedeschi e tutta la divisione. Solo il genio era rimasto.

Un giorno venne un contadino a denunciare il fatto che i tedeschi avevano lasciato sulla sua proprietà un gran mucchio di proiettili di cannone, nei pressi del macaseno. Gli rispondemmo che poteva tenersi tutto. Lui disse che non sapeva cosa farne. Il capitano, non sapendo cosa rispondere, gli disse che avrebbe potuto vendere tutto.

La situazione appena descritta mi aveva fatto decidere di allontanarmi anche senza il consenso del capitano. Questa decisione la prendemmo con i soldati. Ormai quasi tutti si erano allontanati. Pensammo che una volta allontanati anche il capitano se ne sarebbe andato.

Presi il tascapane con le provviste per il giorno e mi allontanai più di mezzo chilometro dalla stazione. Sulle alture vedevo la stazione. Mi fermai nei pressi di una cunetta per assistere al consueto bombardamento dei caccia che arrivavano tutti i giorni alla stessa ora. Il bombardamento provocò l’incendio di un vagone che si propagò anche al vagone vicino e poi agli altri vagoni per via del vento.

Giunse un contadino che conoscevo, con appresso un cavallo. Gli dissi del pericolo che correva nel passare vicino a quei vagoni per vie delle mine e quindi gli consigliai di fermarsi nella cunetta. Vicino a noi c’era anche una casa colonica nella quale si stavano dirigendo velocemente delle donne. Mi rannicchiai nella cunetta e con me fece anche il contadino; ad un tratto scoppiarono le mine. Fu un’esplosione enorme che creò un boato tale da sembrare un terremoto. Tutto stava volando in aria e udivo il rumore dei pezzi che ci cadevano vicino. Un pezzo di ferro cadde anche vicino ai miei piedi e alla testa del contadino, fortunatamente senza conseguenze. Un pezzo cadde anche sul tetto della casa colonica e appiccò il fuoco alla casa. Sentii le urla delle donne. Alla stazione c’era gente che correva da ogni parte. Vidi anche il sergente Masserotti che scappava; il capitano che, sorpreso nel sonno, come un imbecille stava scappando in mutande. Più tardi mi dissero che avevano trovato il capitano sotto un ponte e che era offeso per il mio comportamento. Io non sapevo cosa fare. Nel mio dormitorio avevo lasciato il mio zaino, le coperte e il fucile, ma non me la sentivo più di ritornare in stazione perché era tutta in fumo e quindi ho pensato di andarmene via. Dopo un po’ di strada incontrai un’azienda agricola con donne e uomini sfollati che mi conoscevano. Mi fermai con loro a parlare. Avevo pena per quello che avevo lasciato e mi veniva voglia di tornare ma quelli me lo sconsigliarono. Insomma, mi decisi e con determinazione strappai il fregio di metallo che avevo sul berretto e l’ho buttai andandomene. Ritornai in famiglia, alla Mazzola e così finì la vita militare.
