---
title: Vito Bonanno - America, lavoro ed esperienze sentimentali
description: Prosegue l'esperienza americana. Le attività di lavoro e le esperienze sentimentali fanno da cornice in una realtà forse assai più gratificante di quella vissuta da Vito in Sicilia
---

### Rock Island: convivenza e nuove amicizie

A Rock Island affittavo un appartamento, in una casa fatta di tavole, con letto, stufa e cucina. Coinquilina era una donna grassa e bella, sulla trentina, sola, perché abbandonata dal marito, la quale mi confidò di essere figlia di madre, per metà, pellirossa. Si guadagnava da vivere prestando servigi alle famiglie agiate. Per la mia compagnia mi regalò anche una pietra bianca levigata, portafortuna, in uso tra i pellirosse. L'armonia però non durò molto in quanto lei incominciò a pretendere qualcosa in più che io le negai. Malgrado tutto comunque, riuscii a stringere amicizia con parecchie persone. Inaspettatamente in un negozio incontrai Pietro DATTOLO con cui rammentai l'infelice giornata trascorsa nel posto di Polizia a causa dell'aggressione di due ubriachi. Conobbi la famiglia di PIZZUTO che aveva un negozio di alimentari: famiglia numerosa di basso grado culturale. La primogenita si chiamava Rosa, bassa di statura e di mediocre avvenenza, ma affabile; era istruita e aveva frequentato corsi d'inglese, per cui era riuscita a trovare lavoro in qualità di impiegata in un ufficio di assicurazioni che occupava in qualità di responsabile. Lei aveva un debole nei miei confronti ed esternava gioia nel vedermi, per cui ero ben benvisto ogni qualvolta facessi comparsa in famiglia; abitudine che peraltro acquisii facendomi ben volere dai restanti cinque fratelli e dai genitori.

### La fine della guerra e l’arruolamento mancato

A Rock Island, durante la notte, ebbi notizia della fine della guerra, infatti a riguardo si sentì una tempesta di grida e di suoni, di gente che correva verso il centro per festeggiare l'evento che tutti aspettavano. Nella mattinata si organizzarono bande musicali che sfilarono per il centro del paese. La mia comunità era composta per la maggior parte da tedeschi. Vi era però un francese, macellaio di professione, che decise di organizzare verso sera un banchetto, invitando tanti giovani, alla faccia dei numerosi tedeschi che, per l'occasione, si chiusero nelle loro abitazioni a brontolare.

Ricordo che in uno dei tanti comizi che si tenevano in piazza per discutere sulla guerra in corso, il Sindaco disse che era dovere degli italiani unirsi con l'esercito degli Stati Uniti, pena il rimpatrio. A riguardo dovemmo compilare delle schede intricate che Rosa PIZZUTO ci aiutò a stilare e che probabilmente ci evitò l'arruolamento.

### Tentativi di lavoro e vita a Moline

Da tempo avevo fatto amicizia con un signore veneziano di nome Gaetano, ex ufficiale di cavalleria, veterinario. Lui era impiegato nella fabbrica di armi e cercò di farmi entrare in quello stabilimento raccomandandomi. Quando mi presentai con un suo bigliettino, l'ufficio personale mi spiegò che gli operai dovevano avere la cittadinanza americana per disposizioni governative. A Gaetano dispiacque e mi disse che avrebbe potuto ritentare con qualche personalità che conosceva, ma io non volli approfittarne.

Andai ad abitare in un appartamento in affitto a Moline, nelle vicinanze dello stabilimento di materiale ferroso ove trovai lavoro. La proprietaria dell'alloggio, gentile ed anziana signora, mi voleva bene e mi rivolgeva le sue attenzioni ogni qualvolta ne avessi avuto bisogno. Ricordo che, costretto a letto da un influenza, ebbi l'opportunità ed il piacere di essere servito di pasti caldi che lei mi portava puntualmente per tutta la durata della convalescenza. Arrivò a confidarsi anche di problemi molto delicati, mostrando confidenze che lusingavano senz'altro le mie aspettative. Seppi che suo marito, proprietario di un negozio di occhiali, più giovane di età, era infedele; la sua consapevolezza la rendeva furiosa, ma la risposta del marito era quella che la stessa libertà avrebbe potuto concedersela anche lei.

Attiguo alla mia abitazione, risiedeva una famiglia con una figlia di 15 anni che durante le giornate miti estive, usava sedersi fuori casa. Tutte le volte che io vi transitavo, guardavo con espressione apatica, casuale, questa ragazza avvenente che dal canto suo ricambiava seguendo con lo sguardo il mio percorso. Un giorno notai in sua compagnia una ragazzina che al mio passaggio esclamò delle parole che non capii in quanto prontamente la ragazza le occluse la bocca con le mani, :" Senti! Lei mi ha detto che Ti vuole dare un bacio" mi disse la ragazzina liberandosi dal vincolo. Io mi limitai, non avendo coraggio di fare altro, a ringraziarla.

### Idee socialiste e rivoluzione russa

In questo periodo conobbi molti toscani, uomini di cultura e non credenti, i quali iniziarono a persuadermi sul loro credo ottenendo in breve la mia iscrizione al partito socialista con federazione a Chicago. Era tutta brava gente e razionale; ricordo NARCISO, LENGIONE, BELANDE, SIMINGO e altri con i quali partecipai ad ascoltare conferenze e ad apprendere ideali attraverso pubblicazioni su giornali di sinistra. Un giorno ascoltai una conferenza di un certo Giovanni LADUCA ex prete e siciliano che nell'occasione espresse le innumerevoli contraddizioni sulla religione cristiana che mi indusse a ripensare in proposito sulle mie precedenti scelte. Continuai le mie successive valutazioni da miscredente, con il dispiacere della signorina Rosa. Cominciai ad aver fame di sapere, dando una svolta alle scelte letterarie che dapprima avevo orientato verso quelle fantastiche. Il mio indirizzo politico mi indusse a prendere le distanze con la classe borghese acquisendo più notizie possibili sulla rivoluzione russa. Lo scontento popolare e la scarsità di viveri dovuti dal persistere della lunga guerra, diedero origine a disordini che sfociarono nella rivoluzione di febbraio, 27/2/1917 a Pietroburgo: reparti di truppe passano ai rivoltosi, NICOLA II abdica e il potere politico viene conteso dal governo che si impegna a proseguire la guerra e il Soviet degli operai che esercita il controllo sulle forze armate. Il 4/7/1917 i moti bolscevichi falliscono per l'intervento dell'esercito e LENIN fu costretto a fuggire in Finlandia. KERENSKIJ diventa presidente del consiglio del governo provvisorio composto da liberali, Menscevichi e Socialisti rivoluzionari e sceglie di continuare la guerra, ma l'esito disastroso di tale conflitto provoca una serie di manifestazioni popolari. I Bolscevichi con a capo LENIN e TROTZKIJ, rovesciano il governo provvisorio tra il 7 e 8 novembre del 1917, ovvero secondo il calendario ortodosso tra il 25 e il 26 ottobre; per questo l'insurrezione è denominata anche rivoluzione di ottobre. KERENSKIJ, a seguito dell'arresto dei membri del governo provvisorio, fuggì. La prima costituzione della Repubblica Sovietica Russa del luglio del 1918, proclamò la nascita della dittatura dei lavoratori urbani e della terra che si poneva come obiettivo la realizzazione del socialismo; in seguito furono confiscate le terre ai grandi proprietari fondiari e le grandi industrie furono nazionalizzate. Le forze contrarie al regime si opposero dando l'avvio ad una guerra civile che travagliò il paese fino al 1920, ove il paese al termine si trovò a sostenere una grave crisi economica.

Gli avvenimenti che si susseguirono in questo paese attirarono l'attenzione di tutti i socialisti del mondo che cercavano di sostenere la rivoluzione. A Moline assistetti ad una conferenza di un certo Necchi Braini, al tempo senatore, che accertò di persona raggiungendo i luoghi, e che riferì durante il colloquio, di avvicendamenti politici ed economici avversi. Io avendo la padronanza della lingua locale, cercai di aiutare la causa facendo propaganda, raccogliendo fondi, medicine, attrezzi chirurgici per poi far avere il tutto alla gente del posto.

### Ricciolina, l’arsenale e l’operazione a Rock Island

A Rock Island, per incrementare la superficie produttiva dell'arsenale, furono assunti nel cantiere molti operai: a chiunque negli Stati Uniti volesse raggiungere il posto di lavoro, veniva pagato il viaggio. Sul posto vennero organizzate baraccopoli per l'alloggiamento e la mensa: servizi che venivano detratti dallo stipendio. Io abitavo in città raggiungendo il posto di lavoro ogni giorno. Spesso nel cantiere qualcuno si faceva male e finiva all'ospedale perché i minimi concetti di sicurezza non erano tenuti in considerazione. Durante questo periodo, feci conoscenza con uno svedese di mezz'età, simpatico; il suo interesse nei miei confronti sembrava paterno, infatti a volte mi chiamava figliolo. Durante il lavoro stavamo sempre assieme e a mezzogiorno mi raccontava tutto del suo paese. Io gli descrivevo i giardini della Sicilia e lui meravigliandosi mi diceva che i meli facevano da cornice. Mi parve strano come due persone provenienti da due paesi così distanti tra loro, potessero instaurare un rapporto di amicizia così stretto. In mensa si mangiava bene e a buon mercato; era gestita da belgi che impiegavano come camerieri due ragazzi, loro nipoti. Uno era un ragazzo e l'altra una ragazza di circa 14 anni; lei aveva una capigliatura bellissima e ondulata. Serviva sempre spedita e sorridente. Era ingenua e non capiva l'inglese, però un giorno le sorrisi e lei mi contraccambiò con dolcezza cercando di comunicare con me, ma al momento fu impossibile perché era giunta da poco e non conosceva ancora la lingua del posto, però riuscì a farmi capire il suo nome: RICCIOLI. Nei giorni a seguire mi gironzolò sempre attorno con mia piena soddisfazione perché avevo attorno a me una farfallina che soprannominai Ricciolina. Il tempo passava e lei cresceva trasformandosi presto in una bella ragazza e con la padronanza della lingua ci fu possibile anche comunicare tanto da riuscire ad innamorarmi. Non potevo stare molto senza vederla e quindi mi aggiravo sempre nei pressi della mensa, senza riuscire però a corteggiarla a dovere in quanto non era la mia specialità, e poi avevo giurato di ritornare in Italia e forse questo impegno mi impediva sempre di legarmi con ragazze del posto. Mi chiese addirittura se c'era qualche cosa in lei che non andava, in quanto io non la toccavo. Oltre che della sua fedeltà - non accettava mai cortesie da altri - mi accattivai le simpatie della zia che voleva che noi ci fidanzassimo. Un mio amico e collega di Trieste Erminio PICOTTI, notando la situazione mi chiese come mai adottassi questo comportamento, io risposi che non volevo comportarmi da vigliacco, illuderla per poi non poterla sposare. Ricordo che per avere un po' più di intimità, aspettavo che la mensa si svuotasse; mi sedevo ad un angolo di un tavolo e mangiavo in sua compagnia, che nel frattempo aveva smesso di servire a tavola. Nell'occasione lei un giorno si sedette vicino a me con il suo piatto, e aggrovigliò le sue gambe alle mie cercando più intimità; io mi preoccupai perché quell'atteggiamento poteva mettere in pericolo il mio giuramento, lei cambiò atteggiamento, ricordandomi quello assunto da Oliva quando si sentì male, ma fortunatamente non successe nulla per cui ci distaccammo senza conseguenze. Quando ripenso a quella ragazza lo faccio sempre con nostalgia in quanto fu la prima a farmi veramente innamorare, ma dovetti in seguito dimenticarla perché il lavoro era ormai giunto al termine, per cui dovetti lasciare il cantiere.

I dolori di pancia mi venivano molto più frequentemente che in precedenza, per cui decisi di risolvere il problema. Un ragazzo che conoscevo e che parlava molto bene l'inglese, assieme ad un toscano, mi portò da un bravo medico, che visitatomi mi ricoverò con urgenza all'ospedale di Rock Island. Prima di entrare nell'ospedale denominato S. Antonio, avvisai la mia padrona di casa della mia momentanea assenza affinché mi tenesse l'appartamento. La signora Pizzuto alla quale morì suo figlio per un'appendicite, volle il mio indirizzo di casa in Italia, per eventuali problemi che casomai avessero dovuto insorgere. Il pensiero di sottopormi ad un intervento chirurgico mi preoccupava e quindi andai all'ospedale come se dovessi raggiungere la forca. Il giorno dopo in sala operatoria un infermiera più anziana mi somministrò l'anestetico chiedendomi di aspirare ed è ciò che feci rispondendo:" Fine, Fine! ".

Non mi accorsi più di nulla e mi risvegliai nella mia camera con intorno l'infermiera e il mio amico Toscano BELLANTI, che mi assistette durante questo incomodo; entrambi se la ridevano. Durante la mia convalescenza durata 15 giorni, mi venne a trovare anche la signora PIZZUTO. Tornai a casa rasato e ben vestito tanto che la padrona di casa vedendomi così fresco mi disse che davo tutt'altra impressione che essere stato in ospedale. Ricciolina stentava a crederci quando le raccontai il mio episodio. In questo periodo Rosa PIZZUTO si sposò con un bravo operaio, visto ch'io non mi decidevo per altri progetti. Quando presenziai al suo matrimonio, le porsi personalmente il mio regalo di nozze: una busta contenente 5 dollari, cospicua somma all'epoca, che lei accettò volentieri aggiungendo che non aveva creduto che la mia volontà fosse quella realmente di ritornare in Italia, ma ora ci credeva. Mi presentò ad un'anziana signora dicendole:" Questo giovanotto ha frequentato sempre la nostra casa e noi l'abbiamo trattato sempre come uno della famiglia."

Tornando alla mia operazione, dimenticavo di ricordare che il tutto mi costò 500 dollari.

### Sfortune finanziarie: Pan Motor e risparmi perduti

A riguardo ricordo di una proposta che mi fu presentata per investire del denaro per avere buone possibilità di guadagno. Il progetto prevedeva l'installazione di una fabbrica di auto nello stato del Minnesota. Acquistai 30 azioni, per una spesa totale di 300 dollari per la neo impresa chiamata PAN MOTOR COMPANY. Sul posto era stato costruito un vero e proprio paese per gli operai che vi avrebbero lavorato, ma l'impresa poteva rappresentare un serio problema per le ormai affermate aziende di Detroit e dintorni, per cui a seguito di azioni penali condotte dalla concorrenza maggiormente introdotte negli ambienti di governo e con maggiori disponibilità finanziarie, la Pan Motor fallì ed io persi tutto.

Dopo la guerra l'inflazione cominciò a diminuire per cui anche la lira acquistò qualche punto. Pensavo che l'ascesa l'avrebbe portata a valori simili a quelli prima della guerra, per cui decisi di inviare il mio denaro alla banca di Roma inviando il mio libretto a casa, come molti miei connazionali fecero. L'agenzia alla quale mi affidai mi assicurò che la mia transazione avrebbe seguito prima l'acquisto dell'ammontare relativo in oro, per poi essere versato nell'istituto bancario. Non fu così in quanto al mio ritorno in Italia ritirai tremila lire. Avrei voluto impugnare una causa, ma contro chi? E poi quanto mi sarebbe costata? E avrei ripreso i miei risparmi? Mi rassegnai ad accettare la truffa consolandomi che la sfortuna avrebbe segnato il mio destino.

### Nelle miniere dell’Ohio: lavoro, musica e Agatina

La crisi economica che seguì, causò numerosi licenziamenti fra i quali il mio. Un mio amico, Cosimo MILONE, lavorava nelle miniere di carbone; riuscii ad entrarci constatando di persona le difficoltà presenti in questo lavoro. Il posto che dovetti raggiungere, sede delle miniere, era Centerville nello stato dell’OHIO lungo la linea di Rock Island, dove avevo lavorato io anni prima. Giunto nel pomeriggio, trovai Cosimo che mi accompagnò dai suoi suoceri, calabresi, ma brava gente. Il loro rapporto di parentela dipendeva dal legame nato dalla figlia Carmela con il mio amico che se la sposò dopo che si risolsero vicende giudiziarie che videro come protagonista Carmela a seguito di una reazione nei confronti di un uomo che la stava importunando; lei, nell’occasione, esplose dei colpi di pistola contro l'uomo che morì. Per questo si fece anche un certo periodo in carcere. Dopo avermi presentato molte persone, tutte impegnate nelle miniere, provenienti da varie parti d'Italia, Cosimo mi portò con lui a lavorare. Ero equipaggiato solamente di un elmetto con lampadina e di nient'altro. Per rifornire d'aria le gallerie, c'erano dei ventilatori che la convogliavano all'interno per poi farla uscire dal pozzo dove scorreva l'ascensore che trasportava gli operai. Quando scendevo con questo ascensore mi sembrava di scendere all'inferno in quanto passavamo attraverso l'aria più calda delle gallerie che, a contatto con quella più fredda del pozzo, si condensava trasformandosi in nebbia. Io non avevo paura perché pensavo che se ciò era possibile per gli altri lo era anche per me. Sotto, le diramazioni di gallerie si estendevano per circa tre chilometri e ci lavoravamo in trecento, ad ognuno veniva affidata una decina di metri di percorso per estrarre il carbone che, caricato su dei vagoni tirati da piccoli cavalli, veniva convogliato nella linea centrale per essere poi, con altre operazioni, portato in superficie e caricato sui vagoni ferroviari. Questo lavoro insomma non mi dispiaceva perché ti consentiva di avere una certa autonomia in quanto non c'era nessuno che ti comandava. Gli operai soli, trovavano la loro dimora a casa di famiglie che offrivano la loro ospitalità e servizi in cambio di un corrispettivo in denaro. Io trovai ospitalità da un amico di Cosimo che era sposato con una moglie giovane ed un bambino ancora piccolo. Il capo famiglia, Domenico, aveva un anno in più di me, lei si chiamava Susina e il bambino Nino. Nella loro comunità, composte da molte persone provenienti dallo stesso paese mi inserii molto bene tanto che venni soprannominato Mastro Vito, appellativo di uso comune tra loro. Portai, con l'aiuto dell'armonica, che avevo nel frattempo imparato a suonare bene, un po' di allegria. La voce si sparse tanto che molti mi invitavano a casa loro per intrattenerli con la mia musica. In occasione del matrimonio di Cosimo io suonai alla cerimonia durante il ballo, cosa che mi diede l'opportunità di conoscere numerose signorine. I genitori della Susina, la mia padrona di casa, erano persone semplici; un suo fratello di nome Carmelo, divenne mio amico. I nostri vicini erano una famiglia originari di Calascibetta. La figlia, di nome Agatina, era ancora giovane ed essendo comare della mia padrona di casa, era spesso da noi; Presto la ragazzina si interessò a me. Lei, malgrado sapesse che io ero intenzionato a ritornare in Italia senza legami, insisteva e con la scusa della comare, era molto spesso da noi. Un giorno, terminato il bagno giornaliero necessario per liberarci dalle scorie di carbone, mi stavo asciugando e ad un tratto nella stanza entrò Agatina; io cercai di coprirmi come meglio potei, cercando di nascondermi nell'angolo della stanza. I miei padroni, accortisi della scena, dopo che ella se ne andò si fecero una lunga risata.

Nei pressi dell'abitazione vi era una casa ove abitavano due sorelle di cui una divorziata, i genitori anziani e altre donne. Carmelo era solito frequentare quella casa in quanto suo ritrovo abituale; lui passava lì il tempo conversando e quindi mi inserì nella compagnia con mio grande piacere. Feci conoscenza di una bella ragazza di nome IDA ed una meno bella di origine veneta di nome Maria MASTELLA. Durante la serata ballammo al suono dei grammofoni fino a fine serata. Ci pregarono di ritornare in quanto la nostra compagnia era gradita.

In questo periodo conobbi molta gente dalla quale ero molto considerato; una coppia di sposi ebbe un figlio di rara bellezza, particolare che durante la crescita si accentuò. Tutti parlavano di questo bambino affermando che assomigliava a me.

---

Quindi cari figli come avete avuto modo di appurare dai miei scritti, il fatto di essere stato elogiato durante tutta la mia vita - elogi dei quali mi sono spesso vantato – ha procurato in me delle soddisfazioni. Tuttavia la mia più grande soddisfazione sarebbe stata quella di poter possedere una mente più forte, più efficiente, adeguata alla mia natura, ma ciò non fu possibile a causa del noto trauma avuto per mia sorella.

Io abitavo nella zona della miniera Trenta. I nostri amici in quella di Galeville. La notte di Natale ci invitarono per festeggiarlo assieme. Carmelo indossò il vestito di Babbo Natale e fu incaricato di consegnare i regali preparati e appesi all'albero. Un regalino era per me e sul pacchetto vi era il nome di IDA, ma io con questa ragazza, a causa della mia timidezza, non ci avevo mai parlato e sempre per questo problema non seppi nemmeno ringraziarla. Questi miei comportamenti mi causarono rimorsi che spesso si mantenevano vivi anche dopo il mio ritorno in Italia e a volte per tutta la vita.

Erminio PICOTTI venne più tardi a lavorare in miniera. Lui era un uomo di cultura, parlatore ma non menzognero; quando era un ragazzo fece il militare nelle navi da guerra austriache nel periodo della rivolta in Cina. In quel periodo ogni nazione europea diede il suo contributo per la difesa dei territori europei e l'Austria mandò la sua, dove a bordo vi era il mio amico Erminio. Un giorno a bordo di una scialuppa il comandante della nave fu colpito a morte ed il restante equipaggio insorse nei confronti di altri militari a bordo. Il risultato fu che tornati in patria furono tutti processati e condannati a sei anni di permanenza nella marina austriaca. Erminio quindi affrontò la condanna toccando i porti del mondo. A New York scese a terra e disertò, impiegandosi presso l'armatore Morgani, nell’ omonima linea, che copriva il percorso da New York a New Orleans. Quest'armatore era una persona molto potente e ricca, proprietario anche di banche. Erminio successivamente si stabili a New Orleans perché trovò lavoro in una fabbrica che impacchettava gamberoni, però il suo compito era quello di pescarli in qualità di capo barca. Successivamente si trasferì nel nord del Wisconsin dove lavorò per qualche tempo nelle miniere di zinco. Io lo conobbi più tardi nello stabilimento di attrezzi agricoli dove alcuni toscani me lo presentarono. Dal momento che era di Trieste, sapeva parlare lo slavo, a suo vantaggio perché in miniera vi erano molti della Dalmazia e di Fiume. In poco tempo si fece ben accettare da loro e a me, suo amico, successe la stessa cosa. Divenni amicone di questi slavi che frequentai anche in casa.

La mia spasimante Agatina, mi informò tramite la mia padrona, che mi voleva parlare e che si sarebbe incamminata verso la periferia del paese. Io dalla finestra le feci segno di percorrere la strada sempre dritta e in fondo ad essa di aspettarmi perché l'avrei raggiunta. Quando ci incontrammo proseguimmo assieme a percorrere la strada deserta ed io ascoltai le sue parole:" Io voglio sentire da te perché non ti vuoi sposare, forse non ti piaccio?" mi chiese imbarazzata " No, tu mi piaci altrimenti non avrei nemmeno accettato di vederti, ma io rimango sulla mia posizione e cioè che in America non mi sposo." e lei: " Tanti dicono così, ma poi ci ripensano e cambiano i loro programmi." aggiunse in tono convinto," Ma io non cambierò i miei programmi perché in Italia ho i miei che non mi permettono di stabilirmi qua, e poi tu sei bella e ne puoi trovare molti meglio di me." aggiunsi cercando di concludere;"Beh! Io sono disposta a seguirti anche in Italia perché per te farei qualunque cosa ." Io stupito dalle sue parole le lasciai un filo di speranza dicendole che se i miei avessero cambiato idea, i miei programmi sarebbero forse cambiati e di ritorno la portai in un caffè a prendere un gelato. Alcune persone ci notarono e la voce sul nostro incontro, presto fece il giro del paese.

Era ormai giunto il periodo estivo e le miniere fornivano poco lavoro, per cui mi presi la libertà con il mio amico triestino di fare una gita a Rock Island. La sera ci recammo alla stazione e ci aggrappammo al primo merci che ivi passò. Dopo una notte di viaggio più un'altra mezza giornata, ci recammo a trovare i nostri vecchi amici; la famiglia Pizzuto e Ricciolina che con mio grande piacere fu contenta di rivedermi. Dopo otto giorni riprendemmo un altro merci tornando a casa.

Quando Agatina mi vide, chiamò tutti quanti affinché mi ricevessero nel migliore dei modi.

---

### Guai, incidenti e Shawville: proibizionismo e nuove amicizie

Un giorno d'estate io e Carmelo progettammo di andare a caccia. La notte io avevo sognato che imbrigliato in cavi elettrici non riuscivo più a liberarmi per cui non ero molto allegro, ma ai sogni premonitori non ci avevo mai creduto per cui partimmo per il bosco. Io armato di un revolver e Carmelo di un fucile a pallettoni. Sparammo a qualche uccello divertendoci, ma ad un tratto un uomo ci venne incontro e si presentò come poliziotto, chiedendo a Carmelo la licenza di caccia. Carmelo finse di averla, tastandosi le tasche, ma presto il poliziotto si accorse della finzione e ci invitò a seguirlo verso la sua macchina impugnando il fucile che sequestrò a Carmelo. Durante il percorso incontrammo il fratello del mio padrone che implorò l'agente di lasciar perdere adducendo alla nostra giovinezza, ma il poliziotto non volle sentir ragioni. Io riuscii a nascondere la rivoltella in un luogo che in seguito avrei saputo riconoscere con la scusa di bisogni fisiologici:" Consegnami il revolver! " mi ordinò l'agente "Quale revolver? Io non ho nessun revolver," mi giustificai. Probabilmente l'Agente non aveva creduto alla mia versione, " Prendi la pistola e dammela, altrimenti ti brucio" mi disse puntandomi la sua su di me. Io convinto che non potesse dimostrare niente, continuai sulla mia posizione. Mi fece quindi indietreggiare fino al punto in cui mi ero fermato a urinare e a quel punto mi ordinò, tenendomi sotto controllo con la sua arma, di prendere la pistola che avevo nascosto, ma io continuai a confermare la mia versione, per cui assieme a Carmelo fui accompagnato alla stazione di Polizia. Io fui messo in carcere e Carmelo sotto il pagamento di una multa da parte del padre, fu liberato in quanto minorenne. Per me si interessò il mio amico Cosimo MILONE e suo suocero Giorgi RUSSO. Assieme alla multa dovetti pagare l'ammontare del costo della licenza, il tutto per 30 dollari. Avrei dovuto dar retta al sogno e starmene a casa. A seguito di questa esperienza mi documentai di un libretto per la spiegazione dei sogni qualora ne avessi avuto bisogno. Cercai in seguito di recuperare il revolver che avevo abbandonato nel bosco e con Carmelo mi riportai sul luogo, attenti al poliziotto che senz'altro non aspettava altro ch'io ritornassi a riprendermi la pistola. Ritrovai l'arma, un po' arrugginita per le piogge che nel frattempo erano cadute e, con cautela, cercando di evitare strade percorribili, ritornammo in paese. Nell'unico punto in cui non era possibile evitare la strada, incontrammo l'agente a bordo della sua auto che si accorse della nostra presenza, e che ci fece anche un segno di avvertimento; fortunatamente non si fermò in quanto aveva in auto due arrestati.

Ricordo che il passatempo di Cosimo era quello di andare a pescare, per cui un giorno mi invitò ad andare con lui. Per l'occasione mi feci prestare la bicicletta dal fratello della mia padrona, anche lui di nome Carmelo. Lungo il fiume le strade non erano asfaltate e lungo il percorso mi trovai ad affrontare un discesa molto ripida; i freni della bici non erano molto efficienti, sicché non riuscii a rallentare distanziando in modo considerevole Cosimo che mi seguiva e puntando pericolosamente a ridosso di un ponte in legno che, a quella velocità, non sarei stato in grado di oltrepassare. Infatti prima del ponte, in una curva, a causa del terriccio, caddi rovinosamente rimanendo però fortunatamente indenne. Così non fu per la bicicletta. Durante la giornata di pesca non prendemmo nulla e la sera al nostro ritorno, comunicai la notizia a Carmelo che gridando, imprecò nei miei confronti. Agatina minacciò di picchiarlo se avesse continuato ad inveire contro di me. Fortunatamente avevo quella povera ragazza che mi difendeva. Mi impegnai ad ogni modo di riparare la bicicletta al ragazzo, compito che assolsi presto acquistando il materiale e montandolo sulla bici che migliorò le sue condizioni da quelle originarie, con soddisfazione del ragazzo e ammirazione della madre.

Nel paese vi era un campo da baseball recintato da steccati di legno che non impedivano la visuale dall’esterno. Un giorno mi fermai quindi a osservare una partita in un punto in cui la visuale era più ampia. Nell'occasione non ero solo, c'era altra gente; due addirittura erano a cavallo e tenevano un cavallo nero, non sellato, per le briglie, all'apparenza mansueto. Qualche giorno prima vi erano stati i baracconi, da loro chiamati "carneval"; ormai se n’erano andati, ma in paese era rimasto un pellirossa. Quando la partita si interrompeva per una pausa, questi usciva dal campo annunciando una sua esibizione dopo la partita, in sella a quel cavallo nero, ancora indomato. Durante la partita un giocatore venne colpito violentemente da una pallonata sulla fronte e fu accompagnato urgentemente all'ospedale. Dato che le notizie sulle sue condizioni di salute non erano rassicuranti, la partita fu sospesa. Il pellirossa si preparò dunque alla cavalcata preannunciata, invitando tutti gli spettatori esterni di accomodarsi all'interno, cosa che feci con curiosità. All'interno del campo, vi erano donne e bambini con auto parcheggiate ai limiti della staccionata; altri appiedati furono invitati a dislocarsi nei pressi delle auto lasciando libero il passaggio verso l’uscita in caso il cavallo si fosse imbizzarrito troppo. Io scelsi di accomodarmi dall'altra parte del campo in modo che, in caso di pericolo, avessi avuto l'opportunità di muovermi dove volevo. Il pellirossa cominciò ad accarezzare il cavallo ancora legato e gli legò una corda intorno alla pancia. Finalmente si mise in groppa. La bestia non diede segno di nervosismo, ma nell'istante in cui il padrone mollò la presa della corda che lo vincolava, il cavallo cominciò ad imbizzarrirsi, saltando e correndo senza nessuna meta. Il pellirossa non riusciva a controllarlo per cui decise di buttarsi a terra; il cavallo ormai libero da ogni vincolo, si diresse contro la folla che, vistasi in pericolo e presa dal panico, si mise precipitosamente in fuga cercando di guadagnare l'uscita per non essere calpestata dalla furia. Io vidi tutta la scena fuori da ogni pericolo perché ero dalla parte opposta. Ad ogni modo udivo i rumori degli zoccoli contro le carrozzerie delle auto, cristalli che si infrangevano e le grida delle donne e bambini all'interno delle auto. Quando il cavallo trovò l'uscita fuggì inseguito dai cavalieri. A terra giacevano sei feriti. La folla iniziò a prendersela con il pellirossa che in qualche modo cercava di giustificarsi, ma gli animi si stavano scaldando; un poliziotto intervenne per evitare il peggio e si portò il pellirossa con sé.

Con il mio amico triestino, progettai di trasferirmi in un altro paese, ma prima di andarmene dovetti parlare con Agatina alla quale precedentemente le diedi una speranza, sicché le chiesi un appuntamento che accettò felice pensando che si trattasse di una buona notizia. Le spiegai i miei progetti e la rassicurai ribadendole ciò che le avevo già detto; accompagnata in paese la salutai con un addio che molto tristemente mi ricambiò. Dopo esserci congedati dai nostri conoscenti, partimmo per la nostra nuova dimora: un campo di una miniera abbandonata con le abitazioni necessitanti di una buona ristrutturazione. Questa miniera si chiamava" Shawville" (ved. foto). Il nostro progetto era quello di prendere una casa con lo scopo di produrre del wiskey che i veneti chiamavano grappa perché si faceva con un po' di uva passa e zucchero.

Alla partenza, chiedemmo al mio vicino Carmelo di accompagnarci con il suo carro trainato dal cavallo. Curiosamente, una volta caricato tutto il nostro materiale sul carro, il cavallo si allontanò, facendoci correre su e giù per cercare di riprenderlo. Io non volevo richiamare l'attenzione sulla mia partenza per evitare inutili curiosità del vicinato, ed invece quella mattina ci videro tutti, ma offrimmo anche spettacolo gratuito.

Giungemmo finalmente a destinazione. Nel campo abbandonato, abitavano tre famiglie di nome Grincolo, Cristani e Galliani. Ci accolsero con entusiasmo indicandoci il modo di aggiustare una casa prendendo del materiale da qualche altra più disastrata. Non fu per me un impresa difficile, in quanto riuscii a restaurare l'abitazione costruendo due porte, due finestre, un tavolo ed acquistando accessori per le necessità di cucina, quali: pentole, piatti, un cucinino a petrolio e un mobiletto. I letti li aggiustammo, adagiando come materassi, foglie di spighe. Il terreno antistante era recintato da una rete metallica, per cui presi subito a lavorare quella terra per riuscire in breve tempo a produrre pomodori e zucchini. Contiguo alla nostra abitazione, c'era un'altra casa ch'io usai come pollaio, popolandola con pulcini donateci da una famiglia in trasferimento. Avevamo insomma costruito una bella dimora; l'unico problema era costituita dalla mancanza di fondi in denaro che ci consentisse almeno di mangiare i pasti quotidiani. La crisi economica del periodo aveva causato numerosi licenziamenti, per cui alcune miniere lavoravano, di riflesso, molto poco. Nelle vicinanze della nostra casa, vi era un negozio di alimentari e tabacchi, gestito da un certo Giuseppe BRASILE, che consegnava a casa direttamente la merce richiesta dai lavoratori, pretendendo il saldo ogni fine del mese in concomitanza ai mensili remunerati ai minatori. Ci recammo quindi da questa persona che, fortunatamente per noi era malleabile e ci fornì di beni alimentari con pagamento mensile. La richiesta la inoltrò Erminio che consideravo più sfacciato e quindi il più adatto a risolvere questioni di questo genere.

Le consegne avvennero quindi regolarmente con tutto ciò di cui avevamo bisogno, compreso il mangime per le galline; il negoziante ci consegnava anche il materiale per la produzione della grappa, pretendendo come pagamento uno scambio di merce.

In America nel 1921 vigeva il periodo proibizionista sugli alcolici, ma gli operai delle miniere si producevano oltre alla grappa, anche il vino che riuscivano a produrre con l'uva passa per mezzo di sostanze che ci venivano fornite; ne usciva un vino abbastanza leggero ma gustoso. Noi producevamo anche della birra che poi riuscivamo a commercializzare. Le domeniche erano per noi motivo di festa, e non solo per noi. Signori con le loro dame venivano dal paese gremendo le sale che avevamo allestito per feste da ballo con intrattenimenti musicali dal vivo, il tutto ornato da qualche bicchiere di grappa, di vino o di birra che sosteneva gli animi. Ai poliziotti più malleabili veniva concessa qualche mancia, per non incorrere in fatti spiacevoli. In questo periodo conobbi tutte le persone che frequentarono quell'ambiente specialmente signorine con le quali intraprendevo i balli dell'epoca con molto entusiasmo, uno dei quali richiedeva di ballare stretti uno all'altro unendo i due visi guancia a guancia. Da queste attività ricreative non ci si dispensava neanche nei periodi estivi, sudando a volte in modo accentuato che alle ragazze, creava una macchia circolare all'altezza dei seni.

In merito alla produzione della grappa mi organizzai con il mio socio lavorando la notte per poi nasconderla; ma in troppi avevano avuto quell'idea, per cui dovevamo fare i conti con la concorrenza. Erminio si occupava delle pubbliche relazioni senza le quali non avremmo venduto un gran che, ma era uno spendaccione e quando rimaneva senza denaro mi spellava qualche dollaro, senza riuscire mai a restituirmelo.

Debbo dire che la vita in questi campi minerari, fu alquanto gradita. Conobbi una donna non giovane, ma ancora bella e di provenienza slava. Parlava un po' d'italiano in quanto lo apprese dai numerosi pescatori italiani che a volte affollavano le coste adriatiche della Dalmazia.

Un conoscente di Erminio, impiegato nelle miniere di zinco, sempre di nazionalità slava, di nome SABATTINCICH Gianni, divenne in seguito il mio migliore amico e con lui conservai anche successivamente al mio ritorno a Gibellina contatti epistolari. Sabattincich era un ex militante dell'impero austriaco; più anziano di me di diversi anni, era fornito di un'autovettura con la quale voleva sempre che io gli tenessi compagnia durante i suoi giri. Strinsi rapporti di intensa amicizia anche con una famiglia veneta di nome CURA', abitante in una casa con terreno. Il capo famiglia sembrava un uomo normale, in realtà possedeva una forza incredibile. Forse anche per questo era un attaccabrighe. Raccontava che in una lite a causa di una donna, a Chicago, fu colpito con sette colpi di arma da fuoco che lo centrarono fuoriuscendo e non provocando lesioni in punti vitali; addirittura uno gli entrò sotto il naso ed uscì dalla nuca. Queste ferite spesso le mostrava con orgoglio. "Ci vuole più di una pallottola per uccidere un italiano," commentava qualche giornale dell'epoca. Un giorno, il mio socio, in compagnia del CURA' con altri amici della compagnia, si trovarono a Stripville per distrarsi bevendo e discutendo. Un americano sdraiato a terra completamente ubriaco, fu oggetto di battute e piccoli scherzi che non avevano nessun obiettivo maligno, ma il compagno che distava poco distante interpretò male quegli approcci sicché molto adirato si avvicinò al gruppo imprecando e minacciando. Il CURA' cercò di spiegare che non c'era motivo di innervosirsi così tanto, ma senza risultato in quanto ottenne l'effetto di farlo adirare ancora di più. Dal momento che CURA' era di poche parole e in inglese non sapeva spiegarsi a sufficienza, concluse il problema colpendo violentemente l'americano con un pugno al viso. Il KO fu senza dubbio prorompente tanto da costringere il compagno ubriaco nel farsi forza per aiutare a caricare lo sconfitto sull'autovettura ed allontanarsi dal locale. Il giorno dopo, lo stesso, si fece rivedere nel locale con l'occhio nero e con l'intenzione di vendicarsi per l'offesa ricevuta; gli fu comunicato che colui che cercava se ne era andato perché abitava in un altro paese.
