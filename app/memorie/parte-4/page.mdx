Mio padre per professare l'attività di agricoltore, si comprò una mula e tutta l'attrezzatura per poter preparare un terreno alla semina. Aveva in affitto un terreno che coltivava con suo cognato, terreno che per sua natura era luogo ideale per la zanzara portatore di malaria. Il primo anno si ammalarono e il compagno non riuscì a salvarsi. Lui si rimise a stento e con suo fratello Giuseppe, più giovane di lui di otto anni, iniziò nuovamente a coltivarlo. Il terreno si trovava non lontano dal fiume Belice, nell'ex feudo" Bavanusa"; dal paese ci voleva circa tre ore di cammino. Mio zio Giuseppe, instancabile lavoratore, di bell'aspetto, fece quattro anni di militare nel corpo di cavalleria a Napoli, e per la sua energia, aveva come compito quello di domare i cavalli; per altro era un barbaro e tiranno. Con i figli non aveva un benché minimo di pazienza e per futili motivi li picchiava per fare loro del male. Mio zio Giuseppe aveva come compagno di lavoro, un altro fratello di nome Antonio, con un carattere molto più tranquillo, che con le buone, cercava di correggere la furia che manifestava in situazioni non giustificabili. Ricordo che sempre a dire della moglie, mia zia Rosa, un giorno in campagna suo figlio Vito si mise a rugnare; suo padre senza nemmeno pensarci lo colpì con uno schiaffo che per poco lo ammazza. Vito non camminava ancora, infatti era seduto sul seggiolone. " Così allevate i figli? Ma andate ad allevare i porci!", disse mio zio Antonio, infuriato dallo sdegno di quella scena. Giuseppe si offese ed iniziò a menar le mani anche con suo fratello, disturbato dall'intervento di mia zia Rosa che si era buttata in mezzo per dividerli. In quel periodo la gente era tutta ignorante e superstiziosa, non c'era solidarietà e non si rispettava il lavoro altrui, il più debole era sempre calpestato; insomma imperiava l’ambizione e l’egoismo.

Mio padre si poteva paragonare ad un assassino; anche senza adirarsi dava legnate come un imbecille tanto per fare vedere che sapeva darle; i suoi colpi erano pericolosi perché non erano mirati, quindi bisognava essere fortunati per non riceverli in punti delicati: insomma, questi due fratelli non avevano nessun senso di civiltà, si credevano padroni assoluti, considerando i figli come oggetti. Io purtroppo sono capitato in mezzo a questi due ignoranti.

Eravamo nell'anno 1906, un lunedì mattina dei primi di ottobre, caricammo i muli con tutti gli attrezzi ( provesione ) e partimmo per andare a preparare il terreno per la semina del grano. Era ancora buio, e durante il tragitto non incontrammo anima viva. Io ero molto contento in quanto ero amante della campagna; legata alla mula di mio zio, ci accompagnava la nostra capretta, così vivace che ce ne fece passare delle belle, e poco distante la nostra cagna. Sul posto, ormai il sole era all'orizzonte, facemmo uno spuntino consistente in un pezzo di pane a testa, senza nulla di più; ai muli ci si dava dell'orio, alimento composto da avena e fave. Fatto ciò, provvedemmo a legare l'aratro alla mula, ormai esperta in questa mansione, per solcare il terreno. La nostra dimora era un pagliaio fatto con cura, bello alto. Dalla parte della porta era stato costruito un muro con lo zaccano chiamato pagliaio, all'interno c'era la mangiatoia per le mule, capace di ospitare comodamente fino a quattro mule. Il nostro letto era sul pagliaio, e la notte ci facevano compagnia i topi.

La cucina consisteva in due pietre murate tra loro, adatte nell'ospitare una pentola di terracotta. Il pagliaio era costruito con travi di agave, con paglia del fiume Belice, con canne e buda. Durante il giorno si lavorava duramente; io avevo anche il compito di raccogliere la legna senza neanche una pausa o qualche attimo di svago. Per loro la giornata, dall'alba al tramonto, ed alcune volte anche di notte, era motivo di lavoro. La mattina la sveglia era prima dell'alba, per dare il cibo alle bestie e poi ancora per prepararle per il loro compito quotidiano. Per me non avevano nessun rispetto; io ero considerato un adulto, malgrado non lo fossi ancora. In quel periodo non conobbi altro che lavoro duro, rimproveri continui e carenza di sonno, che fecero diminuire considerevolmente in me la voglia e la volontà con le quali affrontai questa nuova esperienza. Ricordo che un giorno si ruppe un componente dell'aratro, quindi per provvedere alla riparazione mi svegliarono a notte fonda; io non ci vedevo più dal sonno, ma il compito era quello di andare dal vicino, distante da noi oltre un chilometro, passando per la campagna buia, e farci quindi prestare il pezzo di ricambio. Sul posto, c'era un'altro pagliaio custodito dai cani, che diedero l'avviso della nostra presenza. Il vicino era Pietro. Io salutai il padre e Giuseppe "lo svogliato", mentre mio padre discusse a lungo con suo zio Ottavio e suo cugino. Malgrado l'alba non fosse ancora giunta, tornammo indietro a bocca asciutta in quanto il pezzo che ci serviva non lo trovammo. Soluzione: mi spedirono in paese a prendere l'attrezzo con la mula. Devo sottolineare che un ragazzo a quell'età, non era conveniente avventurarlo per tutto quel tragitto, solo con una mula, perché i pericoli erano veramente tanti, e tra paura e spaventi, diventava difficile assicurare l'incolumità dell'animale, che tra l'altro si accorgeva, senza ombra di dubbio, di essere tra le mani di un ragazzino; ma queste cose, quegl'imbecilli non le consideravano.

La sera ci ritiravamo quindi al coperto, ove potevamo stare al sicuro da eventuali piogge o altre intemperie. Per la luce usavamo una lampada a petrolio. A cena si faceva bollire un po' di pasta, ci si metteva un po' d'olio e, cercando di farcela bastare, in quanto non c'era altro, mangiavamo. Il vino si conosceva poco in quanto se ne poteva consumare solo rare domeniche nell'arco dell'anno.

Era il dicembre 1906, era tempo di semina, ma la pioggia cadde per lungo tempo e creò dei veri e propri acquitrini. Tra una schiarita e l'altra si lavorava cercando di recuperare il tempo perduto. Per la semina si lavorava tutti assieme. L'aratro scorreva avanti, e noi seguivamo con le zappe per aggiustare il terreno. Io ero affianco a mio padre, che per l'occasione mi munì di una zappa più pesante della sua. Dalla mattina alla sera, spinto tra rimproveri e minacce, usavamo la zappa, in condizioni veramente proibitive per la quantità di fango che ci si accumulava. La mia povera schiena mi faceva molto male, e la sera nel pagliaio non sapevo come mettermi per riposarmi. Mio padre non si rendeva conto di niente, e quell'imbecille di mio zio voleva che io stessi dritto. Dal gennaio 1907, a causa delle insistenti piogge, seminammo fino al 24 febbraio. Un inverno così non lo dimenticherò mai; quanto fango che calpestammo nelle trazzere.

Molte volte rimanevo solo in campagna, perché loro andavano al paese per prendere la semenza, poi, a causa di improvvise piogge, non potevano ritornare, e io rimanevo solo, con il cane, a soffrire il freddo; il fuoco, infatti, non potevo accenderlo perché i fiammiferi non me li lasciavano, per evitare che mandassi a fuoco il pagliaio. Soffrivo anche la fame perché veniva a mancare il pane. Quell'inverno ci furono frane da tutte le parti. La strada sopra la montagna delle due Portelle, franò bloccando la stradale e quindi dovemmo passare a fianco della strada, ove c'era un grosso masso staccatosi dalla montagna, alto circa tre metri. Molti massi avevano bloccato il percorso, ma noi con i muli riuscimmo a passare facilmente e i carrettieri passarono tirando i carretti a mano. Oltrepassammo velocemente, con la paura che ci cadesse qualche cosa sulla testa.

Mio zio aveva quella capretta che voleva fare montare per farla produrre, così si procurò un montone che portammo alla "cabella" (terreno nostro in affitto). Legammo la capretta e il montone assieme con una corda lunga per lasciarli liberi nei campi. Il sabato, mio padre e mio zio, dovendo ritornare al paese, pensarono di farmi precedere il cammino badando alla capretta e al montone. I due animali procedevano avanti a me parallele, legate da un'unica corda che cercavo di trattenere con l'ausilio della mia schiena. Giunsi vicino ad un'abitazione, e i cani a guardia del posto iniziarono ad abbaiare e a correrci appresso spaventando le capre, che iniziarono a fuggire, ed io con loro. Corsi così velocemente, con la corda dietro la schiena, che i cani non riuscirono a raggiungerci. Finalmente liberatomi dall'inseguimento dei cani, alquanto affaticato, giunsi al bivio di Fondachello, ove rimanevano altri 6 chilometri per arrivare in paese. Ero ormai molto stanco, ma per fortuna giunse mio zio Carlo di Spizzeca, con due muli, ai quali mi fu concesso di legare le capre e di cavalcare. Alcuni agricoltori, incontrati lungo il percorso, si domandavano se avrei potuto raggiungere da solo il paese con quelle due capre a seguito. Di questa fuga a tre, con i cani alle calcagne, se ne parlò l'indomani in paese.

Era ormai il mese di aprile, il grano cresceva tardivo e fiacco, a causa del clima avverso e, per aiutarlo a crescere, estirpammo le erbacce cresciute attorno a mezzo di zappette con il manico lungo, che facilitavano il compito. Io dovevo aiutare ma naturalmente senza l'ausilio di questi attrezzi, bensì con le mani, dovendo restare con la schiena piegata per molto tempo. Ad aiutarci per un po' di giorni, venne mio zio Giacomo, loro fratello, che allietò sicuramente le giornate. Io mi sentivo più coraggioso e parlavo più volentieri, anche se balbettavo. Mi ricordo che si discuteva dell'estate che sarebbe giunta, del raccolto, della malaria che era presente in quella zona e che aveva causato la morte del compagno di mio zio Giuseppe, suo cognato.

Durante questi discorsi, mio zio Giacomo, che era il più sensibile di quei barbari dei suoi fratelli, fece presente che per il pericolo, derivante dalla possibilità di essere contagiati da questo male, avrebbero dovuto lasciarmi a casa; "Sì, lo lascio a casa al fresco", disse mio padre rispondendo alla battuta, " già! C'è bisogno del mio aiuto per andare a prendere l'acqua, la legna, il vino..." risposi io coraggiosamente;" Legna, acqua, vino, ma non parli di mietere?" Parlò a sproposito mio zio Giuseppe senza che mio padre mi difendesse; del resto non mi aveva mai protetto. Altro che, se dovevo mietere. Dovevo adempiere a qualsiasi tipo di lavoro, spronato dalle continue lavate di testa di mio padre che si inventava ogni sorta di parolaccia o minacce come ad esempio:" Qui devi lavorare e dare culo e coffa, perché io non devo mantenere il porco alla stalla, altrimenti qualche volta ti tolgo scarpe e calzette e ti mando via". Ho persin vergogna a dire tutte queste cose contro l'uomo che mi ha generato, ma questo per farvi rendere conto in quale ambiente fui allevato. Quell'ignorante di mia madre non ha mai protestato, perché credeva nelle parole di mio padre le quali affermavano che, con un’educazione diversa sarei diventato un uomo vile, vale a dire senza voglia di lavorare; a quel tempo un vero disonore per la famiglia. Queste diffamazioni da parte di mio padre erano comuni, non solo tra parenti, ma anche in pubblico. Ricordo che un giorno, mentre parlava a gente estranea, elogiava mia sorella Nicolina; la sua bellezza e altri particolari, sottolineando l'affetto che provava per lei, che negò con decisione quando le persone gli chiesero di me. Io veramente non so cosa dire; non ho mai visto altra gente comportarsi in questo modo. Sul fatto che io balbettassi, non creò mai nessun problema o scrupolo a mio padre. Ricordo che al montignole, in quel pezzetto di terra che avevamo comprato, mio padre faceva lo scasso per piantarci la vigna, siccome c'erano da estrarre molte pietre, mi mandò dal vicino per procurarmi un piccone. Faticai per spiegare al signore di che cosa avessi bisogno, e mio padre, con mio dispiacere lo sentii ridere. La sera si divertiva nel raccontare l'episodio a mia madre, cercando di imitarmi. La nostra mula era giovane e vivace e, un giorno del mese di febbraio, mio padre ci caricò della semenza di proprietà dei miei zii materni, che portai io solo, in un pagliaio sito nella contrada Pietra. Non avevo nemmeno 11 anni in quanto li avrei compiuti ad aprile, ma fortunatamente il viaggio si svolse senza incidenti. Sul posto non essendoci ancora i miei zii Giacomo e Carlo scaricai, riponendo il tutto, con la mula, all'interno del pagliaio. Aspettai per un bel po', poi non vedendo nessuno, decisi di ricaricare la semenza sulla mula, ma il sacco era troppo pesante per me. Nelle vicinanze c'era un uomo che stava arando il terreno; gli chiesi se mi poteva aiutare, ma non avrebbe potuto lasciare i muli, quindi mi consigliò di aspettare l'arrivo di altri contadini che sarebbero giunti per zappare, che sicuramente mi avrebbero aiutato. Stanco di aspettare invano, decisi di nascondere la bisaccia con la semenza sotto la paglia del pagliaio e ritornarmene in paese.

Sulla strada del ritorno, incontrai un uomo con muli e aratro, seguito da cani rabbiosi che, alla mia vista, cominciarono ad abbaiare spaventando la mula che iniziò a correre facendo cadere i vertoli e l'impermeabile. Io dalla paura urlavo e mi tenevo stretto alle briglie cercando di non cadere, fino a quando fui soccorso dal medesimo individuo che richiamò i cani e raccolse il tutto. Io dallo spavento mi misi a piangere, ma l'uomo mi rincuorò. Arrivai quindi in paese e dopo un po' giunsero anche i miei zii con la bisaccia di semenza in quanto, a causa della terra troppo bagnata, non poterono effettuare la semina.

Durante la mietitura, che iniziavamo con quella dell'avena, il mio compito era quello di portare il mulo carico di covone verso l'aia, dove li mettevamo a timogna. Verso l'ora di mezzogiorno finimmo di mangiare, l'acqua era scarsa e quindi durante il viaggio con il mulo, la sete diventò insopportabile. Mio padre riusciva tranquillamente a sopportare questo disagio senza soffrire, ma io non ce la facevo più. Durante il percorso, vicino al torrente, cercai qualche fontana, ma mio zio Giacomo mi proibì di bere in caso l'avessi trovata perché l’acqua era sicuramente infestata di malaria. Dovetti resistere fino all'arrivo dove mio zio mi prese dal pozzo un secchio d'acqua. Fui preso dalla bramosia di bere in un sol sorso l'acqua del secchio. Mio padre protestò vivamente, affermando che innanzi tutto avremmo dovuto dissetare i muli," Ma non lo vedi che tuo figlio sta bruciando dalla sete?", rispose mio zio; ma questo era il cuore di mio padre. Durante la mietitura del grano, mio padre tagliava quello più secco, insegnandomi la tecnica e cioè: tagliare il grano e preparare la mazzetta, chiamata " ernuto "; questi lavori me l'insegnava sempre alzando la voce, che creava in me un senso di disagio impedendomi di apprendere; il suo rimedio era quello di prendermi a calci nel sedere fino a quando non si stancava. Ricordo che non fu l'unico caso, in quei giorni di mietitura, mio zio era assente e mio padre per un motivo superficiale iniziò a picchiarmi, non solo a pedate, ma anche con le mani; mi diede un rovescio in faccia, che mi fece uscire sangue dal naso a fiotti, tanto che mio padre dovette smettere di lavorare per aiutarmi:" Soffiati quel naso marcio che hai !" aggiunse annoiato. Questo era mio padre; da sparargli...

Questi ricordi non li ho mai dimenticati e li porterò sempre con me nella mente fino alla morte. Ricordo che un giorno, siccome il grano era maturo, ci raggiunse anche mia madre, mia zia con i bambini e le galline. La mattina, prima dell'alba, io e mio zio ci mettemmo al lavoro per tagliare il grano; io lavoravo sempre in soggezione perché li vedevo sempre arrabbiati. Mio padre era impegnato dietro ad altre faccende e non era presente. Per questo tipo di lavoro, ci si proteggeva il dito medio e il mignolo della mano sinistra con delle cannatte per evitare di tagliarsele con la falce; io ne avevo una sola nel mignolo e, dopo le prime falciate, mi tagliai mezza unghia del medio con tutta la carne; iniziò a sanguinare ed preso dalla paura e piangendo mi rivolsi a mio zio per essere aiutato, ma lui in tono adirato me ne disse di tutti i colori; io non sapevo a questo punto cosa fare, perché questo suo tono mi prese alla sprovvista, quindi per non sentirlo più brontolare, mi fasciai il dito con una foglia, legata con un filo d'erba e mi misi subito al lavoro. Se quel vigliacco non ha avuto pietà di me, povero ragazzo di 10 anni, ne ha avuto il destino che ha fatto sì che la fasciatura d'erba tenesse, come una di seta, e il dito senza nessuna medicazione si è rimarginato perfettamente.

Un'altro episodio ancora più grave mi successe durante il periodo della mietitura, nel momento in cui il grano si fece più maturo. Per questo lavoro, presero sette uomini di Castelvetrano, bravi mietitori. Io lavoravo con loro, ma mi occupavo anche dell'acqua, il legname e il vino. Era un bel periodo, perché gli uomini cantavano e scherzavano, mettendo allegria. Un giorno di quelli, un uomo guardandomi negli occhi, si rivolse a mio padre dicendogli:" Quanto valgono quegli occhi, non vale tutto l'oro del mondo". Mio padre parve compiaciuto e ringraziò quell’uomo, ma alcuni giorno dopo diventò nervoso e feroce come una belva.

Eravamo ormai giunti quasi alla fine della mietitura e, un giorno, dopo aver mangiato, mi ordinarono di andare a dare da bere ai muli; le bestie erano tre di cui un’ asina; tutti gli animali erano legati ad una corda fissata con un chiodo di legno piantato nella terra; io avrei dovuto prendere un animale alla volta e, dopo averlo abbeverato, riportarlo al suo posto. Per quell'operazione ci misi più tempo del previsto, perché per un ragazzo della mia età non era un compito molto semplice. Quando tornai, tra i brontolii di mio zio e la presenza di mia zia Rosa, mio padre si alzò in piedi chiedendomi spiegazioni del mio ritardo, ma prima che potessi dire qualche cosa per giustificarmi, mi arrivò un rovescio in faccia che mi fece cadere a gambe in aria e a terra iniziò a darmi pedate con quei suoi scarponi che aumentavano il dolore dei suoi colpi; io per difendermi alzai le mie gambe nella sua direzione, causando la caduta di mio padre. Nel trambusto arrivarono gli uomini ad aiutarmi per evitare che mi ammazzasse. Quello schifoso di mio zio non mosse un dito per difendermi: sicuramente fu lui ad istigare mio padre. Nella caduta, mio padre perse la cannetta del dito, mia madre era in un altro pagliaio e non assistette alla scenata, ma mia zia gli riferì il tutto, in quanto più tardi mi venne vicino quasi per rimproverarmi e mi chiese come mai avevo fatto arrabbiare mio padre; non si rendeva conto di nulla, non protestava mai contro mio padre, che mi trattava come una bestia. Un giorno mio zio Carlo rimproverò mio padre dicendogli:" Ma come lo trattate vostro figlio Vito? Non sapete che quando era a Spizzeca, tutti gli volevano bene, perché quando lo comandavano correva come una lepre?".

Da un anno la mia vita paesana era terminata, in quanto io lavoravo in campagna e tornavo in paese la domenica per la messa. Così volevano i miei genitori. Non era più possibile aggregarsi alle marce a ritmo di musica, con i ragazzi della mia età di ogni ceto sociale; malgrado fossi amante della musica, dovetti rinunciarvi perché ora ero campagnolo. La domenica ritornavo in paese esclusivamente per la messa, ma io tante volte non ubbidivo a queste imposizioni.

In estate il mio compito era quello di adempiere alla guardia del " muntagnole", terreno con fichi e uva, che controllavo abitandoci, dormendo nel pagliaio senza nessuna compagnia, solamente con la mia inseparabile cagna.

Durante il giorno, mi facevano compagnia alcuni ragazzi a guardia di terreni vicini, uno dei quali della mia stessa età, figlio di un fabbro ferraio, di nome Rosaro BIVONA, che, ancora oggi, quando vede mio fratello, chiede sempre notizie sul mio conto in ricordo dei bei tempi e delle molte ore passate assieme in cui facevamo baldoria e ci comportavamo da padroni di tutto il vicinato. Nei dintorni c'erano le vigne del dottore DI LORENZO; a guardia della proprietà c'erano due ragazzi, figli di mezzadri, che avevano fatto amicizia con noi, quindi ci permettevano di scorrazzare in tutta libertà in mezzo a quelle vigne di uva pregiata e, siccome ci facevamo compagnia in tutta allegria, altri ragazzi della zona si aggregavano per passare momenti lieti; un ragazzo minorato, e per questo molte volte canzonato, ci raggiungeva tutti i giorni, accompagnato da una capra. A volte tutti assieme facevamo un incursione sulla montagna per scrutare cosa succedesse dall'altra parte. Guardavamo in fondo alla valle, a picco, un macaseno e delle donne che seccavano fichi: noi per divertirci facevamo ruzzolare pietre in direzione delle donne, ma senza raggiungerle perché troppo lontane; malgrado ciò le donne, impaurite, ce ne gridavano di tutti i colori, minacciandoci.

Fino a poco prima della mia partenza per l’America, questa è stata la vita che facevo tutti gli anni in estate, periodo che durava fino al mese di ottobre.

Sopraggiungeva un altro anno di lavoro in campagna per la coltivazione del grano e quell'incosciente di mio zio iniziò a far lavorare anche suo figlio, di nome Vito, che non aveva ancora compiuto nove anni. Senza rimorso lo portava anche nelle zone di malaria, causa di parecchi morti, e di molti malanni, ove l'unica cura era quella di buttarsi senza mangiare, tutto il giorno nella paglia; passato il problema, nuovamente a lavorare, senza nessuna preoccupazione per i padri che sapevano subito come usarti.

Quell’anno la semina si prospettava più promettente perché fu accompagnata da un tempo più bello dell'anno precedente. per il raccolto mio padre mi forniva di un paio di scarponi pesanti che, oltre ad usare per il lavoro, l'impiegavo per i giorni di festa e anche per andare a messa; non ce n’erano altri. Per zappare a seguito dell'aratro, mio zio a suo figlio aveva costruito una zappetta leggera, perché era ancora piccolo, ma per la sua inesperienza si diede una zappata nella scarpa, rovinandosela. Il padre come se fosse caduto il mondo, iniziò a gridare imprecando:" Senza scarpe devi andare ora!". Era mezzogiorno, e stavamo mangiando un po' di pane; mio zio aveva aggiustato la scarpa a suo figlio, " sbrigati! Mettiti la scarpa e mangia", disse brontolando, " non voglio mangiare!" rispose Vito, piangendo. Il padre lo minacciò quindi con il "capo" (bastone con all'estremità delle corde, per scuotere i muli) ottenendo ciò che voleva; dall'alba al tramonto si aiutò anche con qualche parolaccia e minaccia. Una sera, dopo una giornata di lavoro, mio cugino fu comandato ad andare a prendere l'acqua al pozzo, che dista dal pagliaio un centinaio di metri; essendo molto stanco per il duro lavoro sostenuto, per il mal di testa, si porto sul posto, piangendo. Nei pressi del pozzo, c'erano due bravi agricoltori, che avendo già in precedenza notato le nostre condizioni di lavoro e trattamento, si rivolsero a Vito, chiedendogli come mai stesse piangendo; "Io a quei due tiranni li andrei a denunciare e li farei andare in galera", aggiunse l'altro agricolo, notando le condizioni di Vito.

La mattina la sveglia era circa alle quattro; a noi ragazzi ci chiamavano subito ma per la stanchezza accumulata non sentivamo nulla, quindi anche lì minacce e rimproveri. La notte Vito ogni tanto se la faceva addosso e il padre senza chiedersi il perché di questo problema lo riempiva di schiaffi. Una mattina, a causa del maltempo, non andammo a lavorare. A pochi metri dal pagliaio c'era l'aia, in quel tratto di vialetto, si era formato molto fango; mio zio ci ordinò di prendere la paglia marcia, non più adatta da dare ai muli, e di metterla nel vialetto per diminuire la fanghiglia. " O lo imparate voi il lavoro o ve lo insegno io a suon di schiaffi", ci disse mio zio in tono burbero: io non sopportandolo più lo fissai come se lo volessi uccidere, e tra me e me lo mandai all'inferno, decidendo da quel momento che non avrei fatto più caso a tutti i suoi rimproveri e alle sue minacce. Durante il lavoro, mio zio arava con l'aratro e noi, con mio padre, seguivamo aggiustando i solchi con le zappe. Dato che mio zio era invidioso e non poteva stare troppo senza rimproverare, ad ogni incrocio, trovava sempre qualche cosa da dire; un giorno con la punta del "capo" colpì la mano del figlio provocandogli una ferita che iniziò a sanguinare, completato il giro con l'aratro si fermò e, brontolando, gli fasciò la mano rimproverandolo del fatto che lo faceva sempre arrabbiare. Ricordo un altro episodio di crudeltà, successo un giorno nel mese di marzo; il grano ancora piccolo, lo pulivamo con le zappette a manico lungo. La mattina c'era la brina e un venticello freddo proveniente dal nord che tagliava le mani; mio cugino si era pisciato e solo lui sa quello che stava soffrendo, si aspettava che spuntasse il sole, ma sembrava dovesse passare un secolo; mio padre e mio zio si soffiavano nelle mani per riscaldarle, senza preoccuparsi se io o Vito avessimo per caso freddo. Mio cugino ricordo che piangeva sotto voce per non farsene accorgere dal padre, che si sarebbe molto arrabbiato nuovamente della sua incontinenza. Finalmente spuntò il sole, cercammo quindi di raccogliere al massimo la propagazione dei raggi caldi, ma la sfortuna volle che l'unica nuvola presente quella mattina nel cielo si disponesse davanti al sole e ci restò fino alle dieci circa; in questo periodo di tempo il freddo da noi patito, senza che nessuno dei nostri padri se ne preoccupasse, fu molto intenso. Verso mezzogiorno, ci riposammo un po', sdraiandoci in terra e pranzando con un pezzo di pane; il sole ormai era alto e Vito si era finalmente asciugato all'insaputa del padre, che appresa la notizia da me riferita involontariamente, disse:" Davvero bagnato eri? Allora buona te la sei passata questa mattina". Da questo si può capire da che padri crudeli, tiranni e inumani, come altri non esistevano, eravamo allevati. Quando si avvicinava il raccolto mi invadeva un senso di ansia in previsione della mole di lavoro che dovevamo affrontare e al sonno che si doveva perdere. Dopo la mietitura si trebbiava con i muli nell'aia, cercando di fare rendere gli animali sempre di più a colpi di capo, per produrre la paglia e dividerla successivamente dal grano con l'ausilio del vento e del tridente.

Si trebbiava a volte anche per 15 giorni, avendo poi cura di pulire 50 o 60 salmi di grano che alla fine venivano trasportati in paese o in masseria; restava la paglia da trasportare, che richiedeva circa dieci giorni di lavoro in considerazione dei due viaggi al giorno con i retoni colmi caricati sui muli. Noi ragazzi restavamo di posto al pagliaio perché avevamo anche le galline. La sera aiutavamo a riempire i retoni; la mattina presto, quando la "pudara"(gruppo di sette stelle, circa ore 1,OO del mattino) era alta all'orizzone, aiutavamo a caricare i muli; dopo la loro partenza spuntava il "triale" (tre stelle allineate in posizione verticale), ove noi riprendevamo a dormire fino al loro arrivo quando il sole era ben alto. Una mattina ci siamo fatti trovare sotto l'ombra di un albero durante il loro ritorno e mio zio, che eccedeva in invidia, ci rimproverò dicendo:" Ve la godete al fresco, eh! Alla faccia di li curnuti che vanno e vengono", come vedete quel bruto non sopportava l'idea di vederci riposare anche solo un minuto. Era quindi il giugno 1908, l'inizio della mietitura dell'avena. Mio cugino aveva compiuto nove anni e, presentandoci nel campo di avena per il lavoro, i nostri tiranni cominciarono a prospettarci legnate, ancora prima di iniziare, così ci siamo intimiditi, in quanto quando si parlava di botte la nostra paura era così tanta da farcela addosso. Quel giorno per l'intimidazioni ricevute, non riuscivamo a compiere bene il nostro lavoro e quindi tra il caldo e le legnate in testa, fu un giorno terribile. Ricordo che mio cugino fu buttato a terra dal padre e preso a morsi in un modo così inumano che persino mio padre disse a suo fratello di smetterla;" Ma io lo ammazzo! cosa fa, si mette a piangere senza motivo? Cosa vuoi che ti mando al pagliaio ?" io per la paura me l'ero gia fatta addosso. Non ci rimaneva che proseguire nella nostra disgraziata adolescenza, che quando mi viene in mente, mi domando come ho potuto sopportare tutto questo.

Per trasportare la paglia in paese si riempivano i retoni che poi venivano caricati sui muli; l'operazione di riempimento potevamo curarla anche noi, ma tutto il resto doveva essere completato da adulti. A riguardo ci diedero l'ordine di preparare i retoni e per le operazioni successive di chiamarli. Io e mio cugino, per la paura di essere come al solito rimproverati, pressammo la paglia fino al punto in cui il retone ne fu colmo. Quando mio zio arrivò, ebbe da dire in ugualmente:" Che cosa ci avete messo dentro questo retone? della Terra?""No, solo paglia". Per alzarli brontolò bestemmiando.

Per avere più raccolto, i nostri padri presero un lotto di terra dall'altra parte del fiume, un feudo di nome Sepia, fertile e a buon mercato; vicino c'era un altro lotto di proprietà di un cognato dei nostri padri, marito della sorella, primogenita di otto figli: lui era anziano con due figli i quali vedevano i nostri trattamenti. Era tempo di semina, e una sera, dopo aver lavorato tutto il giorno con la zappa appresso l'aratro, non rendevamo più, malgrado gli spintoni di mio padre, che si mise a brontolare e a rimproverarci. Quello stupido di mio cugino si mise a piangere e mio padre per rincuorarlo gli diede una sberla dietro la nuca, dopo di che mi raggiunse e me ne diede di santa ragione. Tra grida e bestemmie, uscì il cognato Antonino, che si era accorto dei maltrattamenti, gridando a mio padre di smetterla di picchiarmi, ma al passaggio di quel barbaro di mio zio Giuseppe, sentii gli incoraggiamenti che dava a mio padre, di darmi ancora più legnate.
