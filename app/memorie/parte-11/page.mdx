---
title: Vito Bonanno - Vita a Gibellina e militare
description: Qui Vito Bonanno, viste le condizioni di vita a Gibellina, medita di ritornare in America. Il progetto non va in porto e quindi si arruola
---

### Ritorno a casa: emozioni e disillusione

Ritornando al momento dell’incontro alla stazione ricordo mia madre che mi teneva per mano. Era molto commossa e continuava a ripetere :” Ma questo è mio figlio? Ma io ho un figlio così?”. Verso casa, mia madre ha continuato a tenermi per mano e mi presentava alle persone che incontravamo per strada le quali mi guardavano tutti con ammirazione. A casa, quella nuova - la vecchia casa era stata donata a mia sorella Caterina - mi scese il morale a terra, perché la nuova abitazione era brutta e povera. I primi giorni mi volevano portare in campagna per vedere l’acquisto della terra che mio padre aveva fatto; una terra con frutteti di mandorli, noci, nespole, aranci, fichi, mele, prugni e albicocche insomma c’era di tutto, ma io, prima, ho voluto andare a fare un giro in montagna dove c’erano i miei ricordi d’infanzia. Al mattino mi incamminai guardando attentamente anche il percorso se, nella mia assenza, avesse assunto un aspetto diverso. Il pagliaio era uguale a come l’avevo lasciato. Quella era la terra di Bivona Rosario che era stata venduta, ma combinazione, mentre ero lì ho sentito proprio la sua voce e quindi sono uscito dal pagliaio per andarlo a salutare. Per tutti e due è stata una grande gioia incontrarsi e ricordare momenti passati assieme. Abbiamo fatto un po’ di giri assieme fino alla montagna in contrada (passo di Abita). Lì c’erano i nostri antichi vicini di casa e di terreno che erano Pietro Saluto e Ignazia, nonché i figli Nunzio e Giuseppe - antico brigante della strada- che, morente, domandava sempre di me; insomma in quella terra avevo trovato finalmente un po’ di consolazione. Tuttavia il mio morale rimaneva basso perché a distanza di anni mi ero abituato ad un altro ambiente e poi la gente non era gentile ma egoista e troppo ambiziosa. Anche le ragazze da marito rifiutavano certe ambasciate e poi si vantavano se sposavano qualche brutto purché questi avesse roba e titolo. La mia disgrazia era quella di essere anche balbuziente e questo mi creava delle difficoltà. Come avrei potuto presentarmi ad una signorina senza che questa provasse disprezzo per me? Eppure la guerra aveva decimato i giovani tanto da renderli una merce rara...

---

### La mietitura e il desiderio di ripartire

Era il tempo della mietitura del grano - giugno - e mio padre aveva provveduto alla semina con i miei zii Giacomo Carlo, e Pietro. Per la mietitura mi sono dovuto abbassare ad andare ad aiutare anch’io perché in queste occasioni c’era tanto bisogno di mano d’opera che peraltro costava molto. Quell’anno la mietitura si presentava male perché il tempo era umido come mai era successo; sembrava che il cambiamento repentino di tempo avesse atteso il mio arrivo. Al mattino era freddo, il grano era bagnato e le mani mi bruciavano tanto che dopo due giorni ho perso la pazienza e ho gettato la falce e me ne sono andato al paese. Ma ormai non mi piaceva più niente del mio paese e la malinconia si faceva sempre più pressante. A questo punto mi ero reso conto dello sbaglio che avevo fatto nel ritornare dall’America. Avevo ancora il passaporto valido per decidere di ritornare in America e così riavviai le pratiche per riandarmene, ma i documenti prevedevano anche il possesso del congedo militare che io non avevo. Ho cercato aiuto presso funzionari che mi consigliassero e per questo sono andato anche a Trapani e a Palermo. Lì ho trovato qualche soggetto che mi aveva fatto delle promesse, ma il tempo intanto passava. Avevo un rimorso, qualora le pratiche fossero andate a buon fine, quello di lasciare la terra che mio padre aveva comprato che io ritenevo una delizia. Mia madre, inoltre, nell’ipotesi che io mi allontanassi nuovamente da casa piagnucolava spesso, ma io avevo capito la falsità di quelle lacrime perché avevo il sospetto che avrebbero provato piacere se io me ne fossi andato da casa, se mi fossi levato da piedi; in tal modo si sarebbero goduti la terra.

### Dalla rinuncia all’America alla leva obbligatoria

Ad ogni modo per l’America non sono potuto partire per via dei problemi che ho menzionato. Forse è stato meglio così perché poi in America c’è stata una crisi ancora più dura e chissà in quale situazione mi sarei trovato nel caso mi fossi stabilito lì. Il destino non ha voluto che partissi, così non mi è rimasto altro che consegnarmi al distretto militare per assolvere gli obblighi di leva.

Sono partito per il militare nel maggio del 1924. Il distretto di Trapani mi ha assegnato alla 16° fanteria di stazza a Gaeta, una cittadella fortificata di 3 mila abitanti - il resto erano tutti militari composti anche da artiglieri, marinai e guardie carcerarie La flotta navale di guerra italiana si fermava quasi sempre a Gaeta. La nostra caserma era un castello medievale e la città era circondata da mure gigantesche aperte solamente nell’entrata che veniva chiamata porta terra. Su terra era infatti l’unico ingresso, l’altro per via mare e per tale motivo aveva il nome di porta mare. All’entrata della porta mare vi era una grossa lastra di marmo con inciso il nome della città in latino, vale a dire Gaetae.

---

### Trapani e la Casa di tolleranza

Questo argomento non volevo neanche citarlo perché ero stanco di scrivere ma dopo aver sospeso ho deciso di riprendere ancora:

Una mattina del mese di maggio con tutto il gruppo dei coscritti siamo partiti per il distretto di Trapani. Sul trenino c’era anche il gruppo di La Paruta e Poggioreale. Li considerevamo tutti fratelli. A trapani, dopo esserci consegnati tutti al distretto ci hanno lasciato per parecchio tempo liberi e ne abbiamo approfittato per visitare la città. Quei ragazzi altro non avevano visto se non la campagna e, siccome ero il più anziano e con più esperienza, gli altri si erano appoggiati a me. Abbiamo girato tutta la città, ma l’obiettivo era uno solo: avevamo sentito sempre parlare della Casa di tolleranza e decidemmo di andarci. Questa era famosa in tutta la provincia e si trovava a Tramontana di fronte al mare. Abbiamo trovato in quel luogo un bel gruppo di ragazze, giovani e belle che ci hanno accolto con tanta allegria e sorrisi.

A quei ragazzi quel posto sembrava un paradiso. Ricordo anche suonatori di strumenti a corda che si sono messi a suonare. Tutti, con la propria ragazza ci siamo messi a ballare. Io ebbi l’impressione di essere nuovamente in America. Non posso descrivere le risate e l’allegria di quei momenti. La mia ragazza mi disse che era figlia della padrona della casa, così appresi di ballare con la più privilegiata. Un ragazzo di Poggioreale, guardandomi, mi disse:” Bonanno,ma per divertirsi bisogna proprio uscire dal paese”. Il fracasso... _(il foglio in questa parte è illegibbile perchè rovinato)_

---

### Vita militare: disciplina, marce e manovre

La vita militare era troppo dura. C’era una forte disciplina. Un semplice caporale si doveva rispettare altrimenti erano guai. Inoltre incombeva sempre la minaccia dei reclusori militari. In quelle giornate lunghe la sveglia era sempre al mattino presto, quando era ancora buio. Si andava in piazza d’armi per affrontare ciò che riguardava l’istruzione militare. Io con la mente un po’ distratta ogni tanto sbagliavo e mi giungevano parolacce che mi facevano andar giù ancor di più il morale. I sottoufficiali erano tutti della mia età e, alle volte, mi ricordavano che mentre io ero in America a fare i dollari, loro erano al fronte a combattere contro gli Austriaci. Le esercitazioni comprendevano marce lunghe anche con zaini in spalla, esercitazione che gradivo molto perché mi piaceva vedere luoghi nuovi. Facevamo anche esercitazione al tiro ed io riuscivo sempre a fare buoni punteggi. Qui ho trovato delle persone che mi volevano bene: il capitano, il tenente e il sergente maggiore. Il tenente mi voleva mettere negli allievi caporali ma io rinunciai per il fatto che ero un po’ balbuziente. Quando il reggimento doveva andare al campo, il sergente maggiore mi voleva lasciare al deposito assieme alla scorta per fare la guardia perché ciò era considerato un lavoro di minor fatica; tuttavia riferii che gradivo maggiormente seguire il reggimento perché mi piaceva esplorare; il sergente mi accontentò avvisandomi che avremmo dovuto fare tanta strada con zaino sulla schiena incluso le manovre sulle montagne. La mattina presto del primo agosto 1924, si mosse tutto il reggimento con la bandiera e la musica in testa. La prima tappa la facemmo a Minturno. Lì ci accampammo. Due soldati si azzuffarono e caddero sulla nostra tenda.

L’indomani mattina ci rimettemmo in marcia. Ricordo che la sveglia ci veniva data con la musica, una marcia melodica che ricordo ancora. Prima di partire si prendeva il caffè. Si marciava dalle tre del mattino alle undici; ogni ora si riposava un quarto d’ora. Durante la marcia era proibito bere. Solo giunti alla tappa ci consentivano di bere. Si faceva un giorno di marcia e manovre e un giorno di tiri. Sui monti si facevano le manovre sparando a salve con pallottole di legno. Una mi è anche arrivata in viso. In quell’occasione ricordo di essermi arrabbiato ed aver protestato con il tenente.

Le manovre assumevano l’aspetto di un’azione reale, come se si stesse facendo sul serio. In una valle ricordo di aver assistito ad un bombardamento di cannoni verso alcune trincee dove erano stati individuati dei presunti nemici; noi avevamo l’onere di attaccare dopo il bombardamento e così ci fu ordinato. Con il fucile rivolto in avanti e con la baionetta in canna all’ordine di assaltare, gridando “Savoia!” abbiamo raggiunto l’obiettivo di corsa come se il pericolo esistesse davvero. Con quella corsa ricordo che giungemmo alle trincee stanchi; tuttavia dovevamo dare colpi di baionetta come se avessimo veramente davanti il nemico. Insomma giochi che mi facevano sentire un’altra volta ragazzo.

Durante la marcia capitava che alcuni soldati non riuscissero a continuare, anche perché avevamo uno zaino molto pesante. Quattro chili erano di cartucce, uno di scatolette e gallette, un altro per gli scarponi, poi c’era la paletta e la coperta da campo e il telo della tenda, oltre alla divisa di lana e altra roba, come il farsetto la panciera di lana, una camicia e due mutande e calzoncini da ginnastica; il fucile non mancava e pesava oltre quattro chili. In pratica il soldato veniva caricato come un asino. Chiaramente coloro che non ce la facevano capitava che si buttassero a terra. Venivano raccolti dopo con il carretto oppure venivano dispensati a portare lo zaino. Una mattina un soldato della mia compagnia, un certo Apollo di Mazara, vedendo che alcuni soldati si erano lasciati cadere a terra ha pensato di buttarsi pure lui; si è slacciato dallo zaino. Io gli chiesi cosa stesse facendo e lui mi rispose che non cela faceva più. Apollo era un soldato grasso con una faccia rotonda e la testa grossa. Il colonnello, una persona seria di nome Togni Francesco, raggiungeva i soldati a terra e li rimproverava urlando e bestemmiando. Ricordo che imprecava loro delle frasi del tipo :” Alle vostre case che cosa facevate gli orefici?” oppure “Si deve andare avanti, poltroni!” Innanzi a quei rimproveri qualcuno si alzava; Apollo, come sentì le urla del colonnello si alzò, si caricò lo zaino sulle spalle per rimettersi in marcia. Eccome! Gli si erano rinforzate le gambe per la paura che il colonnello giungesse da lui. Insomma, era una brutta marcia. Il sole batteva e la strada era polverosa. Eravamo sudati e sporchi, tanto che quando passavamo per i paesi le donne che ci vedevano piangevano. Un ragazzo di Trapani ricordo che ci disse:”Quando avrete figli maschi, affogateli. Non vedete che vita che ci fanno passare?” Ogni tanto mi vedeva il sergente maggiore e mi ricordava che io ero un volontario della marcia e quindi non dovevo buttarmi. Il capitano, invece, si era complimentato con un altro suo parigrado per il fatto che io avevo accettato di fare la marcia volontariamente, benché mi fosse stata data l’opportunità di non partecipare.

La seconda tappa l’abbiamo fatta a Sessa Aurinca e la terza a Spananisi. Lì abbiamo riposato un giorno. Il giorno dopo siamo giunti a Triflisco Capua, non lontano da Santa Maria Capua Vetere. Da quel posto si vedeva il Vesuvio con il suo pennacchio di fumo. Eravamo accampati vicino alle montagne, nei pressi del fiume Volturno. Non c’era il paese vicino, tuttavia l’acqua la prelevavamo da una sorgente di acqua minerale che sgorgava proprio vicino al nostro accampamento. Alcune persone vi si recavano per prendere l’acqua con le damigiane. Era un posto in cui erano insediati cinque mulini e un piccolo edificio per i bagni. Lì, insieme ad altri soldati, ci buttavamo tutti i giorni. Vicino c’erano anche numerosi campi di olive. Successivamente ci fermammo a Teano e Pignataro.

Ricordo che durante il percorso incontrammo un reggimento di cavalleria. Per l’invidia del fatto che loro stessero a cavallo abbiamo iniziato ad insultarli con parolacce; i loro ufficiali fecero finta di niente.

Nelle gare di tiro io riportavo sempre buoni punteggi. Un giorno facemmo una gara tra caporali e soldati e io ho fatto diversi centri da meritarmi la medaglia di bronzo, un premio di cinque lire ed una stretta di mano dal colonnello. Tuttavia, nella confusione -per la mia carenza mentale- ho dimenticato di allinearmi agli altri premiati e notai nel contesto che il mio sergente maggiore, parlando con altri, mi aveva dipinto come un rimbambito. Tale situazione mi aveva lasciato con l’amaro in bocca.

Terminato il mese di campo fui valutato come tiratore di prima categoria, anziché tiratore scelto.

Il ritorno lo facemmo in treno. Partimmo da Triflisco fino a Capua per poi fare un’altra lunga marcia con lo zaino pieno un altro percorso a piedi lo abbiamo fatto dalla stazione di Gaeta fino alla caserma. Giunti in caserma, due amici che erano rimasti per fare la guardia, mi sono venuti incontro per aiutarmi a scaricare lo zaino e entrambi si sono prodigati per portarmelo in camerata.

### Ritorno in caserma: servizi e cerimonie

La vita di caserma era caratterizzata da numerosi servizi di guardia alle polveriere sul monte Orlando. C’erano anche feste militari che mi piacevano molto perché si sfilava con la bandiera, un drappo vecchio con sei medaglie che ricordavano le battaglie dei tempi.

### Trasferimento allo Stato Maggiore e conflitto col capitano

Ora voglio raccontare un episodio che mi è successo prima di partire per il campo. Questo fatto avevo deciso di non raccontarlo ma poi ho cambiato idea per dimostrare che le cose strane non hanno mai mancato di capitarmi anche sotto le armi. Alla caserma Castello vi erano quattro compagnie di soldati. Dalla quinta all’ottava. Io appartenevo alla settima che apparteneva al secondo battaglione. Poi vi era la compagnia di stato maggiore. Un giorno è venuto nella nostra camerata un tenente di quest’ultima compagnia, con una carta e una matita. Passava in rassegna tutti i soldati e annotava quelli che sceglieva. Giunto da me mi chiese il nome. Io, scattato sull’attenti :”Vito Bonanno!” Quella notazione sarebbe servita allo stato maggiore per acquisire del personale nuovo da altre compagnie. Il mio nome fu tra quelli trasferiti in quella compagnia. La comunicazione mi fu data un giorno d’estate in cui il colonnello stava per fare un discorso all’intera truppa. Io non potei partecipare alla festa perché quel giorno avevo la febbre alta. Ero a letto quando due caporali mi vennero a svegliare per lasciare la camerata e prendere possesso della nuova presso lo stato maggiore. Io dissi ai caporali che non avevo la forza di alzarmi ma loro insistettero riferendomi che mi avrebbero aiutato a portare lo zaino con la mia roba. Con il loro aiuto giunsi, pertanto, nella nuova compagnia ove incontrai il capitano addetto, un certo Martellini, uno di quei soggetti imbecilli che credono di essere al di sopra di tutti e considerano gli altri come delle bestie. Quando mi vide mi domandò con voce dura chi fossi e dove andassi con la faccia da cadavere che mi trovavo. Gli risposi, con un filo di voce, che stavo male. Lui dispose che mi portassero dal medico. All’epoca ero timido. Oggi non avrei mai accettato di muovermi in quelle condizioni senza l’ausilio di una barella. In infermeria c’erano altri soldati che dovevano essere visitati ed io, esausto, mi gettai su una panchina e mi addormentai. Fui svegliato successivamente dagli infermieri che, preoccupati del mio stato, informarono il capitano medico, il quale dispose di farmi ricoverare. Quando mi adagiai sul letto non mi pareva vero di stare un po’ tranquillo. Rimasi ricoverato otto giorni e cinque giorni di riposo in compagnia. Ritornai poi sul campo per la consueta istruzione. Quell’imbecille di capitano mi odiava e mi voleva mandare via dalla compagnia al punto di parlare male nei confronti miei al colonnello. Evidentemente il colonnello non era d’accordo con la tesi del capitano perché un giorno, in piazza d’armi, mi volle conoscere e, guardandomi dalla testa ai piedi mi si rivolse con il voi -secondo le usanze di allora- chiedendomi spiegazioni sul perché io non volessi lavorare. Io gli risposi che non avevo questi problemi che eseguivo quel che mi si diceva di fare e lui aggiunse :” Ma si dice che voi non volete lavorare“, “No signor colonnello, io lavoro e faccio quello che fanno gli altri” Senza esitare si allontanò verso quell’imbecille del capitano per colloquiare su argomenti che non potei ascoltare perché erano troppo lontani. Evidentemente le argomentazioni del capitano erano più credibili delle mie perché un giorno, il sergente maggiore mi portò la notizia del mio ulteriore trasferimento verso la settima compagnia. “Sono contento di ritornare nella mia prima compagnia” “ E noi siamo contenti del compiacimento” rispose il sergente maggiore.

Un pomeriggio dovetti andare dal capitano che quando mi vide mi insultò “Bestia, bestia, bestia! To’! Prenditi la tua roba e vattene via!” Si compiacque per essere riuscito a sbattermi fuori dalla sua compagnia. Dal giorno in cui mi vide nelle condizioni che lui definì “da cadavere”, non mi potè più vedere. Più volte incrociai quel capitano nel piazzale e penso si dovette ricredere sui pregiudizi che gli avevano fatto pensare male di me; la mia divisa, infatti, era sempre molto ordinata, senz’altro più di qualunque altro soldato della sua compagnia, talvolta zozzi come se fossero pecorai, soggetti che, peraltro biasimava sempre. Nella gara di tiro, quando sono stato premiato, lui era presente benché non fosse tra quelli che dovevano ottenere il riconoscimento per i risultati conseguiti. Inoltre, dopo un po’ di tempo fui anche promosso caporale di mansioni di fureria e questo capitano disse:”Ah, ti hanno fatto caporale? Se lo sapevo ti potevo anche tenere nella mia compagnia “ Io non gli risposi.

### Promozione a caporale e servizio al circolo dei sottufficiali

Da caporale avevo la funzione prevalente di capoposto. Gli ultimi sei mesi li ho però trascorsi presso il circolo militare dei sottufficiali. Avevo tre soldati a disposizione per mantenere il circolo in ordine e pulito. Nella sala dove sedevano a conversare i marescialli c’era uno spazio che veniva usato per ballare. Nel circolo venivano anche le famiglie dei sottufficiali. Nella sala c’era un pianoforte che veniva suonato da un figlio non vedente di un maresciallo. Era un circolo spazioso, con sala da biliardo e di convegno. Lì vi accedevano i sottufficiali della marina, del corpo d’artiglieria, di fanteria
