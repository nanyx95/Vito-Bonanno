# Introduzione

<p className="text-center">17 MAGGIO 1977</p>
<p className="text-center">LE MIE MEMORIE</p>
<p className="text-center">VITO BONANNO, ETA' 81 ANNI</p>

### Cari figli

**Sono arrivato alla fine e non so ancora quanto mi rimane da vivere, ma io sono rassegnato perché capisco che questa fine deve arrivare e perciò l'aspetto con pazienza e rassegnazione, ma mi dispiace lasciarvi perché vi ho allevato con tanto affetto e vi voglio sempre bene, sono orgoglioso di voi e per questo vi scrivo questi fogli, perché dopo la mia fine io abbia la possibilità di vivere sempre assieme a voi.**

Dovete sapere che la mia vita non fu normale, fu minorata da uno spavento che ho avuto per colpa di mia sorella Nicolina. Per questo che la mia persona non si è sviluppata come quella di altri uomini, questo è giusto dirlo. Prima di tutto sono rimasto balbuziente leggero, e questa è stata la mia vera rovina perché mi vergognavo di parlare con la gente. Penso che anche la mente ne abbia risentito, influendo sui riflessi, distrazione, timidezza, carenza di battute pronte, e per finire; potenza fisica, inferiore a quella di altri uomini, tanto da dovermi sforzare nel lavoro in maniera superiore per raggiungere gli stessi risultati. Detti problemi derivanti da questo spavento non si sono limitati solo a quelli sopra descritti, ma sono da evidenziare anche nella sfortuna che è sempre stata alle mie calcagne, facendomi stare sempre con un passo all'indietro.

Per voi figli avrei desiderato qualcosa di meglio ma la sfortuna me lo ha impedito, facendomi provare amari dispiaceri.

Perdermi di coraggio avrebbe significato abbandonarmi alla malinconia; stato d'animo che non mi avrebbe permesso di andare in America, tornare successivamente per sposarmi e infine portare tutti voi a Genova, dove il destino, con mia soddisfazione, vi ha ceduto un po' di fortuna. Al destino non ho mai voluto credere, ma adesso penso che la mia vita sia proprio stata guidata da esso, riservandomi la povertà e tutti quegli eventi che per mia distrazione avrebbero potuto anche farmi morire, ma il destino non lo ha permesso.

Questa è l'introduzione delle mie memorie; vi parlerò in seguito come si svolse la mia infanzia, ma prima le mie origini e quelle del nostro paese.

---

### Origini di Gibellina

Il nome del nostro paese, Gibellina - oggi ridotto ad un ammasso di rovine - è di provenienza Araba che significa “in mezzo ai monti”. Prima dell'avvento degli Arabi, aveva un nome diverso, ma a tal proposito non ci sono pervenute testimonianze, si sa solo che è sorto in seguito ad un terremoto avvenuto a Selinunte e Segest; terremoto rovinoso che lasciò solo rovine e templi distrutti ancora oggi visibili su quella catena di montagne chiamate monti di Gibellina; catena che si estende da Castelvetrano fino alla montagna di Quatali per poi finire oltre il fiume Belice.

In questi promontori esistevano due villaggi, uno si chiamava Elimo, l'altro finestrelle che sorgeva sulla montagna Magione dove esistono ancora le tombe scavate nella roccia, confuse da molti ignoranti da forni. In questa zona si combattevano le lotte per la determinazione dei confini fra Selinuntini e Sigestani al comando di Annibale. La distruzione dei due paesi a causa del terremoto ha fatto si che gli abitanti di entrambe i villaggi, presi dalla curiosità di visitare il paese vicino altrui, si incontrassero a metà strada dando vita a Gibellina e costruendo capanne di paglia. Così è sorto il nostro paese, sviluppandosi successivamente nel Medioevo. Con l'avvento degli Arabi che i Siciliani chiamarono Saraceni, gli abitanti di Gibellina fuggirono in quanto avevano avuto notizia della loro crudeltà. I visitatori non avendo trovato nessuno ad attenderli, ed essendo alla ricerca di una dimora, su ordine del loro comandante, diroccarono tutto. Fu la prima sventura di Gibellina.

Ai Saraceni rimasti in Sicilia dal 827 DC al 1172 DC, succedettero i Normanni.

Nel periodo dell'impero Spagnolo, strettamente alle dipendenze dei latifondisti c’erano i contadini. Questi ultimi, la sera, terminato il lavoro nelle campagne, si ritiravano nei centri abitati dove venivano maltrattati dai signorotti del tempo. A queste ingiustizie insorgevano i poveracci, creando disordini e reati di ogni sorta, che venivano il più delle volte pagati con anni di galera. Verso il 1700 per l'eccessivo disordine creatosi nel paese di Gibellina, il governo Spagnolo decise di intervenire con un esercito. In questo periodo esisteva un arciprete di nome BONURA (conosciuto da mio nonno Pietro), che organizzò una processione assieme a tutta la popolazione, armati di Santi e bandiere, per incontrare questa armata punitiva. L'armata, in direzione del nostro paese, attraversò la mulattiera di Calatafimi (al tempo non esistevano strade), oltrepassato il passo di monti di Gibellina (chiamato Scala di Lu Turcu), si incontrò con la processione nella contrada Arvanazzo. L'arciprete pregò il capitano dell'armata di evitare qualsiasi tipo di scontro, in quanto Gibellina era popolata esclusivamente da brava gente cristiana che non avrebbe creato più nessun tipo di problema. Fu così che l'esercito entrò in paese festeggiato.

Durante la scoperta dell'America i Gibillinesi avevano fondato a pochi chilometri da Gibellina, un paese di nome Poggio Reale. Il Paese era governato dai signorotti di Gibellina che a quel tempo abitavano il castello (ruderi visibili fino all'ultimo terremoto). I primi a governare furono i Baroni Chiarimonti, costruttori del castello, ai quali succedettero alcuni Marchesi tra i quali la Marchesa Stefania BONANNO. In un periodo che non riesco a ricordare, vicino al nostro Paese, si insidiarono due uomini, uno di nome Sala, l'altro di nome Paruta, fondando il paese di Salaparuta, particolarmente malvisto dai Gibellinesi in quanto sorto in una terra molto fertile molto appetibile a quel tempo. Per tale motivo nacquero dei dissidi tra i due paesi provocando fatti di sangue. Al tempo di mio padre, otto Gibellinesi che provenivano dal mulino di acqua del Belice con i muli carichi di farina, in contrada Cristareda, furono assaliti a colpi di lupara da parte di individui Salitani; a causa dell’agguato morirono sette Gibillinesi. Ci fu un superstite perché riuscì ad abbandonare i muli scappando. In paese seppe dell'accaduto, e dopo breve tempo venne organizzata una vera e propria spedizione punitiva; alcuni Gibellinesi a cavallo e armati di fucile ad avancarica, si diressero verso il paese di Salaparuta. Durante il tragitto gli assalitori bruciarono macaseni e pagliai, facendo fuggire gran parte degli abitanti; una donna venne uccisa a fucilate e due bambini che vi erano assieme vennero finiti a colpi di baionetta. Nel paese di Salaparuta i Gibellinesi spararono contro porte e finestre spargendo terrore tra gli abitanti. Mi ricordo che quando a Gibellina veniva organizzata la festa del Signore, con corse di cavalli, processioni, bancarelle con dolci, nocciole e semi di zucca salate e fuochi artificiali, partecipavano anche alcuni giovani Salitani, ma venivano guardati male e molte volte canzonati con versetti tipo:

> Salitani scorcia cani\
> sutta Lu lettu ciaviti li tani\
> e li tani su fatti di ferru\
> Salitani tutti alunfernu.

E loro a noi:

> Ibidinisi scorcia cammisi\
> sutta Lu lettu ciaviti limpisi\
> e limpisi su fatti di ferru\
> Ibidinisi tutti alunfernu.

Era l'anno 1904, io avevo 8 anni e facevo la seconda elementare, doveva essere il mese di maggio perché mi ricordo di molti fiori; tutti gli scolari in fila per quattro con bandiera in testa, la banda del paese ed ognuno con in mano un mazzo di fiori, assieme al maestro ci incamminammo verso il paese di Salaparuta, come gesto di pace e amicizia. A metà strada incontrammo i Salitani i quali ci accolsero con grida festose acclamando :" Viva i Gibellinesi", e noi:" Viva i Salitani". Scambiammo quindi con loro i fiori entrando successivamente in paese, ove la gente ci accolse sorridente e con battute di mano. Giunti nella loro scuola, fuori dal paese, il nostro direttore ci fece un breve discorso evidenziando che questo gesto era una dimostrazione di pace tra il paese di Gibellina e quello di Salaparuta, e proprio per questo non doveva più esistere odio e rancore, ma solo fratellanza. Rimanemmo seduti sull'erba per ancora un po' di tempo in quanto il nostro direttore si intrattenne con il loro maestro per poi fare ritorno a casa presso le nostre abitazioni. Questo gesto di fratellanza fu successivamente ripetuto in modo simile dagli scolari di Salaparuta.

---

### Infanzia

Nella mia infanzia soffrivo di una forma emorragica al naso che a volte mi provocava dei veri e propri problemi. Mia madre per levarmi da mezzo alla strada, e darmi la possibilità di imparare un mestiere, mi affidò ad un mastrocalzolaio certo Pidu, che aveva tre figli: Salvatore, Andrea e Gasperino. Era l'anno 1905 e nella scuola, in occasione del 46° anniversario del Regno d'Italia, c'era festa e per questo erano intervenuti anche persone esterne all'istituto. Incominciò a sanguinarmi il naso e quel barbaro di mastro mi mandò fuori dalla scuola; io non sapendo come fare per far cessare l'inconveniente, rovesciai la testa all'indietro, ma il sangue defluiva all'interno senza fermarsi costringendomi a sputarlo per non ingoiarlo. Sputai anche al passaggio dei figli di mastro Pidu che si spaventarono per la quantità di sangue che videro uscire dalla mia bocca, ma mi stettero vicino fino a quando cessò di sanguinare. Mastro Pidu, che seppe dell'accaduto dai suoi figli, rimproverò mia madre per non avermi fatto ancora controllare da un medico, quindi qualche mattina dopo facemmo visita ad un dottore nella casa di una vicina ove sarebbe giunto per visitare suo marito malato di malaria. Visitato l'ammalato si concentrò su di me. Ricordo che era un bel giovane biondo, appena laureato e di nome Savino. Mi chiese di aprire la bocca; vedendo che mi mancavano dei denti, si informò con mia madre da quando mi erano caduti e successivamente rilasciò una ricetta con la quale, nella farmacia gestita da don Bastiano, avrebbe preso il necessario. Don Bastiano disse a mia madre di passare il giorno dopo in quanto qualcosa non lo convinceva. L'indomani Bastiano disse che la ricetta rilasciata dal quel medico, prescriveva un veleno e che se il bambino l'avrebbe assunta, sarebbe sicuramente morto. Ricordo che per lo shock ricevuto mia madre se ne andò in solaio a piangere in modo che nessuno la disturbasse. In merito a questo fatto si consigliò con amici per denunciare il medico, conservando sempre come prova la ricetta. Un giorno si consigliò con Mastro Pidu il quale si fece consegnare la ricetta consigliandogli di non pensarci più.

Prima di parlare della mia nascita, parliamo un po' della bellezza del nostro paese. L'Arciprete Ancoglia, nelle sue storie, diceva che il nostro paese probabilmente è sorto nell'epoca quaternaria; in questa zona esisteva il feudo Magione e Busecchio, termini provenienti dall'arabo che significano troppo acquoso: il latifondista era il Conte Federico Cavalier BONANNO. In questo territorio nacque Gibellina. Fuori da questo territorio vi erano gli ex feudi Pietra Ravanasa e Marcanza Cartafalsa ove gli agricoltori Gibellinesi andavano a coltivare il grano. Oggi il turista che percorre questo territorio attraverso la statale proveniente da Castelvetrano può ammirare lo spettacolare panorama che si presenta spaccato da una linea retta, che è la strada delle corse. Il Paese è sovrastato da una collina, chiamata Serrone, che mio nipote Alessandro e suo padre Angelo hanno visitato. Sulla collina giace un roccione di colore bianco, chiamato la montagna di San Vito; sulla destra il monte Cicuta e il monte Purcella; oltre il torrente della Gebia il colle santo Menna, la Cristareda e i monti della Carcia; il tutto sovrastato dalla montagna più alta e più bella di tutta la catena, composta da una roccia imponente di forma tondeggiante con la cupola di colore scuro, denominata Roccalepenne. Verso ovest c'è Fenestrelle; nel versante opposto verso est, la montagna Martorina che nell'antico e nell'ultimo terremoto fece precipitare a valle parte della sua massa. Il cerchio si chiude con le montagne del Busecchio, monte Partella e Monte Raia.

E'ora giusto parlavi della popolazione di Gibellina e del tipo di gente che ho trovato quando sono venuto al mondo. Il saluto era di tutti, accogliente e reverente; tutti erano superstiziosi, credevano alle fatture, agli spiriti e agl'incantesimi; non c'era solidarietà, ma solo egoismo che portava a fregarsene del poveretto deficiente che veniva invece maltrattato, insomma non c'era rispetto per la persona umana. Erano pochi quelli che non sapevano rubare, ma i furti avvenivano tra agricoltori, i signorotti venivano, da questo punto di vista, rispettati. Chi andava in galera era considerato un uomo; chi accusato di omicidio un eroe; i capi mafia proteggevano i Baroni latifondisti, e il lavoro altrui non veniva rispettato. Di questo parleremo ancora in seguito.

---

### I miei antenati

Ora vi parlo dei miei antenati, in quanto è giusto farvi conoscere la stirpe da dove io provengo. Esistevano tre gruppi di famiglie Bonanno a Gibellina. Una di queste, soprannominate " Mirciunedi ", erano di bassa statura ed in via di estinzione, assieme all'altro gruppo " Carvunara " di statura leggermente più alta. La nostra invece sfociò in due gruppi discendenti da Paschino e Leonardo, fratelli, chiamati cantunara perchè lavoravano costruendo case con blocchi di tufo. Paschino si sposò con certa Calogera ed ebbero sei figli; Rosario, Pietro, Giacomo e Vito e due femmine di nome Antonina e Giuseppa, femmine dalle quali mio padre e mio zio Giuseppe presero il nome. I maschi erano uomini di alta statura, abili e bravi. Solo il Pietro era cattivo, assassino, scarafone e frodatore: abitava a Poggioreale ed era impiegato nelle famiglie ricche di latifondisti, ove lavorava anche una donna di servizio che a quei tempi la chiamavano " Criata". Il padre di Paschino si chiamava Rosario e il padre di Calogera Pietro, ma non si sa molto di loro. Un giorno mentre i due servi stavano mettendo in ordine frumento e cereali all'interno del magazzino, venne fuori un sacco di soldi, forse dimenticato dai padroni. Pietro lo prese stringendolo forte a se; la serva accortasi della scena disse a Pietro che avrebbero dovuto dividere il malloppo, " Dividere? Piuttosto ti ammazzo, soprattutto se parli di questo ai padroni; al limite ci possiamo sposare " rispose Pietro alle richieste della serva. La donna acconsentì e quindi quella serva, di nome Oliva, divenne la sposa di Pietro Bonanno. Con i soldi trovati si comprarono un bel pezzo di terra, buona e fertile nel territorio di Poggioreale nella parte nord delle montagne. Non ebbero figli, così quegli averi finirono al fratello Vito, cioè a mio nonno che poi ereditò ai figli. In vista di quelle possibili eredità, mio nonno ei suoi figli, compreso mio padre, erano spesso ad aiutare a coltivare la terra con Pietro, il più delle volte senza avere nulla in cambio :" Questa mattina la signora Oliva è andata a fare il pane, quindi vi dovete aggiustare voi per mangiare "si giustificava ogni volta per non avere dato nulla in cambio di una giornata di lavoro. Ogni volta la stessa canzone. Quell'imbecille di mio nonno, non aveva mai voluto bene ai figli, solo al più giovane "Giuseppe" prestava attenzioni; aveva sei anni in meno del primogenito. Questi chiari atteggiamenti come le affermazioni " Sei il bastone della mia vecchiaia " sfociarono in una bella lite, soprattutto quando chiaramente affermò, e si venne a sapere, che la terra ereditata dal nonno, l'avrebbe lasciata completamente a Giuseppe. "Andateci Voi e vostro figlio Giuseppe a zappare la terra a vostro fratello" risposero gli altri figli giustamente adirati. In Sicilia, tanti ragionavano in questo modo, ma io sono sempre stato contrario a queste conclusioni ed è per questo motivo che mi allontanai dieci anni dai miei. Andò a finire che quel scarafone e maligno dello zio Pietro, si vendette la terra e, prima di morire, si spese tutti i soldi, lasciando Giuseppe a bocca aperta. Io lo conobbi, si dava delle arie perché era il privilegiato ed avrebbe usufruito di questi beni; posso dire, avendolo conosciuto, che era un maligno invidioso. Ad ogni modo questo terreno lo acquistò un signore che ci costruì un bel palazzo; avendo la terra in affitto nel feudo Ravanusa, in direzione di Sevenisi, passavamo nei pressi del palazzo e mio padre decantava apposta le bellezze del palazzo a Giuseppe, ricordandogli che si ergeva nella terra dello zio Pietro. Giuseppe imprecava parolacce all'anima dello zio; tutte le volte si ripeteva la medesima scena.

Degli altri figli non so molto, so che erano uomini di abilità e che molte volte litigavano con il loro padre "Paschino" probabilmente per il suo comportamento asociale che lo rendeva incompatibile con quasi tutti. La mia somiglianza e quella di mia sorella Nicolina, è materna. Mio nonno materno era un uomo bravo e religioso, è morto a 84 anni ancora di bell'aspetto ed ancora con tutti i denti propri. Il mio bisnonno paterno era un uomo tremendo, alto e ben grosso, sul suo corpo aveva una testa grossa più del normale, aveva una forza bestiale.

Per conoscere la vita dei nostri avi, facevo molte domande a mio zio Giacomo ed un loro cugino, ultimi vissuti, i quali mi raccontarono che il mio bisnonno; Pasquino BONANNO, era un ladro che ce l'aveva in modo particolare con i ricchi. Teneva sottomessi tutti gli aspiranti alla mafia di tre province, Palermo, Trapani e Agrigento; di tutti i pastori pretendeva la tangente, sotto forma di formaggi e ricotta che faceva prelevare anche dai suoi figli e loro, quando consegnavano la merce, salutavano aggiungendo:" a Pasquino tutto quello che vuole e con tanti auguri". Una sera del mese di gennaio faceva freddo, le case dei poveri erano tutte al piano terra, le strade erano senza selciato e colme di fango; Pasquino verso le ore 24,00 esce di casa, malgrado le proteste della moglie Calicchia, che lamentava la sua uscita tarda in una notte così fredda. Uscì di casa si incamminò verso l'abitazione del prete di cui nutriva amicizia; bussato alla porta si fece aprire con lo stupore del parroco per la tarda ora. Il prete gli chiese:" Ti mancano dei soldi ?" Pasquino confermò. "Quanto Ti serve; 11, 20 o 30 onzi"? " Ma cosa dici me ne servono almeno 110"! " Ma stai scherzando"? Afferrandolo per il petto gli disse:" Ti pare che io stia scherzando"? Con un coltellaccio iniziò a pungerlo per le varie parti del corpo costringendolo a consegnarli quanto richiesto. L'importo di 110 onzi corrispondeva all'epoca, ad un migliaio di lire. Fu in seguito implicato, assieme ad una banda, ad un furto nel convento di suore di Santa Margherita Belice. Nella spartizione del bottino scoppiò una lite e uccisero il compagno; quindi dovette per un po' di tempo rendersi irreperibile in quanto ricercato. Riuscì a nascondere il bottino sul colle Santomesina, ove aveva un po' di terreno con una cupola in muratura; il suolo era costituito da lastre di pietra, e proprio sotto una lastra che nascose tutti i soldi del colpo. Arrestato fu condannato a 12 anni di carcere. Per la moglie fu un duro colpo in quanto rimase nella miseria. Pasquino scriveva spesso alla moglie raccomandandosi della cupola ma non rivelò mai l'esistenza del bottino nascosto.

---

### Vicende familiari e vita agricola

A quei tempi le culture più usate dagli agricoltori erano il grano , l'avena e l'orzo. I commercianti di questi prodotti usavano come mezzo di trasporto, in assenza di strade e ferrovie, il mulo. I paesi più frequentati per la vendita dei prodotti erano; Alcamo, Castellamare, Balestrata, Partinico e anche Palermo; quindi è facilmente immaginabile come fosse dura d'inverno percorrere tutta quella strada. Una sera a casa della moglie Calicchia si presentò un certo Gerolamo CREMENZA amico di Pasquino che con la scusa di aver bisogno di alcuni sacchi per il trasporto del grano, si introdusse nell'abitazione fino a tarda ora. Invitato ad andarsene, rispose che per quella notte si sarebbe fermato a dormire. La Calicchia cercò di reagire alzando la voce e dicendogli che se ne stava approfittando per l'assenza di suo marito, ma il Gerolamo gli impose di non parlare altrimenti avrebbero udito anche i vicini. Dopo nove mesi nacque un figlio, ma al ritorno di Pasquino, appresa la verità, il ragazzo dovette andarsene di casa. Al tempo non esisteva l'assistenza statale, quindi il ragazzo venne più volte visto chiedere l'elemosina dopo di che, non si vide più. Dopo molti anni, mio zio Rosario, il più anziano di sette fratelli e di una sorella (con il nome di sua nonna Calogera), andò alla fiera di Busachino, frequentata da tutti gli agricoltori per la compravendita di muli, cavalli, buoi e pecore; sul posto venne fermato da un tizio che affermava di essere il nipote di Pasquino BONANNO.

Pasquino, appreso il tradimento del suo amico Gerolamo, pensò subito ad una vendetta tralasciando però la più usuale per evitare di ritornare in galera, quindi pensò di ripagarlo con la stessa moneta. Una sera quindi aspettò che il Gerolamo uscisse di casa, si presentò alla porta della moglie inventandosi la stessa scusa dei sacchi di frumento; continuò a chiacchierare fino a tarda ora come aveva fatto il marito, fino a che la moglie lo invitò ad andarsene, ma a questo punto Pasquino le raccontò quello che successe a sua moglie durante la sua permanenza in galera aggiungendo che la medesima cosa doveva succedere a lei. Il Gerolamo tornato a casa fu investito dall'ira della moglie, pagante lei di un fatto di cui non era responsabile. Il Gerolamo, colmo di rabbia, raggiunse l'abitazione di Pasquino, il quale calmo e sorridente lo guardò in faccia dicendogli:" Tu devi sapere che tra due tori che devono combattere, quello senza corna è il più svantaggiato, quindi io non ti potevo lasciare senza corna; ora che le abbiamo tutte e due, possiamo lottare". Il Gerolamo quindi voltò le spalle e se ne andò senza replicare.

Pasquino con il denaro che aveva sotterrato prima di essere arrestato, si comprò 6 ettari di terreno nei pressi della cupola sulla collina di Santomenna, con tanti alberi da frutto. Vendette quasi subito il terreno, tenendo l'usufrutto. Ai figli non ha voluto lasciare niente; lui volle esercitare fino all'ultimo la funzione di capomafia incutendo timore ed esigendo rispetto fino all'età di 90 anni, quando per un'improvvisa paralisi dovette continuare a vivere per i restanti 6 anni aiutandosi con le stampelle.

Pasquino e Calicchia avevano 4 figli di cui 3 maschi, e una femmina di nome Giuseppa sposata con un certo DI GIROLAMO. Uno dei loro figli fu chiamato Pasquino e fu lui che prese il posto del nonno capo mafia, per questo motivo non lo chiamavano mai DI GIROLAMO, ma bensì Pasquino BONANNO. Un altro nipote del vecchio Paschino, chiamato alle armi, si rese irreperibile. I Carabinieri, che erano Piemontesi, davano spesso la caccia a latitanti. Fu durante una di queste battute che Paschino, cugino di mio padre, morì nell'alto Belice, ucciso da un maresciallo che quando si accorse a chi aveva sparato si maledisse le braccia.

Mio nonno Vito BONANNO, era bravo, amante del divertimento; non si faceva festa senza la sua presenza, gli amici lo andavano a prendere a casa molte volte; non era forte come suo padre ma aveva una buona costituzione. Lavorava nelle grandi aziende agricole. Faceva l'ordonaro, che consisteva nel trasporto del grano dal magazzino fino al punto di consegna. Le masserie erano fornite di una decina di muli " redina "; l'ordonaro doveva anticipare il carico di grano in groppa ad un cavallo per tutta la durata del viaggio, molte volte percorrendo il tragitto anche di notte, e occupandosi anche del carico e scarico della merce. Ricordo che un giorno, quando ero un ragazzo, mentre percorrevo una mulattiera di campagna, incontrai un uomo anziano che mi chiese il mio nome; io gli dissi di chiamarmi Vito BONANNO, nipote di Vito, l'ordonaro: l'uomo proseguì il suo cammino in mia compagnia, lodando le capacità di mio nonno, per tutto il percorso fino al paese.

Mia nonna si chiamava Nicolina PLAIA, ma morì molto vecchia quando io avevo solo 11 anni; a dire di conoscenti quando era giovane era una bella donna. Lei, come tutte le donne a quell'epoca aspettava il marito che però si faceva vedere di rado a causa del lavoro. Quando veniva a casa si fermava il tempo necessario per metterla incinta e poi ripartiva. Mia nonna quindi non faceva altro che sfornare figli allevandoli con le sue sole forze in quanto il nonno non li guardava neanche. Quando ad una certa età si ritirò dal lavoro, senza nessun risparmio e con otto figli dei quali non si curava ma che anzi maltrattava. Quando i figli crebbero, si impiegarono come garzoni presso masserie, ma senza però aiutare la famiglia che rimase alla fame. Mio padre per un po' di pane avrebbe fatto qualsiasi cosa; scappava di casa, raggiungendo i fratelli e camminando per ore a piedi scalzi, facendo anche venti chilometri per avere del pane e della ricotta per poi, una volta ritornato a casa ricevere delle legnate. Mio zio Giacomo fuggiva ugualmente, ma per andare a fare l'elemosina a Poggioreale. Quando tornava prendeva legnate; ma si vede che la fame era più terribile delle legnate. Quando però si impiegarono tutti, passò il periodo di carestia; mio nonno si adattò a coltivare per qualche spicciolo. Mio zio Rosario era diventato un uomo serio e abile; era il più anziano dopo il defunto Paschino. Prese quindi le redini della famiglia ammonendo più volte il padre per i suoi precedenti comportamenti nel suo disinteresse per la famiglia, dando vita a liti e discussioni. All'epoca molti terreni adibiti solo a pascoli, vennero coltivati. Il Cavaliere Di Stefano del feudo Caltafarsa, mise a disposizione i suoi terreni per la coltivazione pagando discretamente bene, sicchè Rosario si impegnò per un bel appezzamento di terreno chiamando a lavorarci anche i suoi fratelli che nelle masserie guadagnavano una miseria.Portò anche il padre ormai sessantenne, non senza lite, ricordandogli che era stato la causa di tanta miseria passata. Tutti lo ubbidivano, compreso il padre. Per queste prese di posizione, fu nominato, scherzosamente dalla famiglia, " il Pretore ". Questi episodi li seppi da persone più anziane, in quantl loro non raccontavano mai male dei loro genitori, della miseria o di come erano trattati, infatti quando recentemente sono ritornato a Gibellina, menzionai i tempi duri a mio cugino Vito di quando eravamo ragazzi, ricordandogli i trattamenti che ricevevamo; ma mio cugino mi rispose che i cattivi eravamo noi e, malgrado gli rammentai episodi tragici, non disse nulla come se si fosse dimenticato di tutto.

Questi erano quindi i nostri Avi, tutta gente per bene e valorosa.

### L'episodio del 1893 e i Fasci siciliani

Prima di parlare della mia nascita però voglio citare un episodio di sangue che successe a Gibellina nel secolo scorso.

Nel medio evo la popolazione di Gibellina era limitata a qualche nucleo familiare; ai miei tempi a circa 6000 abitanti, con 13 chiese di cui 3 diroccate e una chiamata al chiesa Madrice di dimensioni veramente notevoli. Nel paese inoltre esistevano 3 conventi; 2 usati per la scuola e uno come caserma dei Carabinieri. I monaci di questi conventi possedevano proprietà terriere. Mio padre mi raccontava che in Sicilia avvenivano delle vere e proprie ingiustizie. Una persona in punto di morte, per avere l'estrema unzione ed accedere quindi al paradiso, doveva lasciare in eredità qualche appezzamento di terreno ai Gesuiti, che, una volta assicurato il bene con l'intervento di un notaio, raccomandavano il morente per il resto dell'eternità.

Mio padre mi raccontò che una volta alcuni Gesuiti si trovavano in casa di un moribondo per la benedizione. Uno di loro interrogò il poveretto se avrebbe acconsentito alla donazione dei suoi terreni; l'individuo non avendo neanche la forza di rispondere, fu aiutato da un Gesuita nel muovere il capo in segno di assenso. E' facile quindi immaginare le cospicue ricchezze di questi frati che erano diventati proprietari di molti terreni e società agricole.

Durante il risorgimento molte proprietà furono tolte ai Gesuiti, come anche il possesso di conventi. Quando Garibaldi giunse in Sicilia, presentò un progetto che prevedeva l'assegnazione di tutti questi terreni ai contadini che ne abbisognavano, ma con l'avvento di Re Vittorio Emanuele tutti i terreni furono assegnati agli altolocati e i contadini sono rimasti delusi. La mossa decisa non piacque molto ai contadini che in alcune zone protestarono vivamente, come ad esempio in Calabria che aumentò in modo considerevole il brigantaggio e le proteste armate che però furono tutte sedate nel sangue, con esecuzioni e condanne di carcere a vita. A Gibellina c'è stata una banda analoga, chiamata Calamia, ma sono morti quasi tutti, o finiti in galera; tutto per l'illusione che c'era stata data sulla terra. Mi ricordo da ragazzo, di un'anziana signora di nome GNURA Carmela che, insieme ad un'altra sua amica, giravano il paese chiedendo soldi per la chiesa della Batia, ove erano rimaste poche suore, per la manutenzione. Mio padre notando il gesto si rivolse alla signora Carmela dicendogli:" Raccogliete i soldi? Ma non lo sapete che la chiesa della Batia aveva 12 tumina di terra ( 2,5 ettari), che se li è presi tutti Don Giuseppe? I soldi, perché non ve li fate dare da lui che ha tutta questa terra?" " Ma no cumpari Ninu quel galantuomu la terra l'ha cumprata a sangu di ribarbaru;" " No cummari Carmela, quella terra se l'è presa senza pagarla." Così sono riuscito a capire dove era andata a finire la terra promessa ai contadini. In Sicilia c'era fame di terra, perché non c'era altro che potesse assicurare il benessere come la terra. Insomma al tempo chi aveva terra aveva ricchezza.

Il 22 gennaio 1893 nacque mia sorella Nicolina con parto prematuro di un mese.

In Sicilia da alcuni anni si organizzavano i fasci siciliani, che erano delle organizzazioni di sinistra di contadini, ma loro erano ignoranti di politica e nessuno sapeva cosa volesse dire sinistra. Il padrone era considerato di un ceto superiore e quindi le idee venivano espresse in maniera più appropriata da oratori, i quali ci davano la speranza di riconquistare i terreni che ci erano stati promessi: così il giorno della nascita di mia sorella, a Gibellina, come in altri paesi della Sicilia, vennero presi d'assalto tutti i municipi. Il nostro paese era all'epoca amministrato dai signori GERARDI, ove il sig.Nitto era il Sindaco, mentre il fratello Francesco era Francischello di Borbone. I signori Capinnarmo dei Militi, capi del paese, armarono una quantità di sicari, che vennero piazzati sopra i tetti e balconi dei loro palazzi, con l'ordine di fare fuoco in caso qualcuno si fosse avvicinato con intenzioni moleste.

Fu anche fatta intervenire una compagnia di soldati di Alcamo, che si schierarono davanti la chiesa Madre, mentre sul campanile erano appostati i sicari della mafia: la vergogna di Gibellina.

Era la mattina del 22 gennaio 1893, tutti correvano , comprese le donne, verso il municipio con l'intenzione di irrompere. Una donna, moglie di Su Palino, lavorante come campiere nei latifondi ed abitante in via Calvario, era alla testa della dimostrazione incitando durante il passaggio per il paese l'unirsi per la protesta. L'esercito, con uno squillo di tromba ed alcuni colpi di fucile in aria, cercò di intimidire la folla, ma i sicari spararono direttamente contro di essa senza nessuna pietà, colpendo per prima l'eroica donna che aveva sacrificato la sua vita per il bene del popolo gibellinese. Un anziano pretore forestiero, quando vide quella dimostrazione ebbe l'idea di uscire fuori tra la folla cercando di calmarla, ma fu linciato a morte a colpi di pietra. Mio padre cercò, essendo intrappolato dalla folla, di allontanarsi facendo alcuni metri sopra le teste di altre persone, ma il sangue dei feriti scorreva già nella piazza. La rabbia del popolo scoppiò quindi in una rivolta, facendo arretrare l'esercito e fuggire quelle carogne di sicari.

La porta del municipio fu sfondata e il popolo occupò anche i piani superiori ove venne trovato un carabiniere che si arrese immediatamente, gridando di non aver sparato sulla folla, mostrando il fucile come prova. Fu risparmiato, a dimostrazione che la nostra gente non era vigliacca. Questa insurrezione costò la vita a 14 persone. Mio padre era riuscito a mettersi in salvo sopra la vetta del Serrone. Il paese fu successivamente messo in stato di assedio da un reggimento, che istituì anche il copri fuoco notturno. Tutte le armi furono sequestrate e diverse persone finirono in galera perché riconosciuti colpevoli; anche una donna fu arrestata, morendo in carcere, perchè vista quel giorno con un'accetta in mano. La cosa più vergognosa fu che i capi del paese anche loro responsabili, furono processati ed assolti. Non solo a Gibellina, ma in tutta la Sicilia ci furono disordini e morti. Il governo di allora, presieduto da Crispi, ha voluto punire la Sicilia, inviando molti soldati da tutta Italia. Col passare del tempo questi fatti erano sempre di attualità, ma nessuno voleva spiegare il motivo di tutto questo sangue versato. Noi giovani ci chiedevamo spesso il perché di tutto questo e che cosa avrebbero voluto dimostrare, ma tornato dall'America, essendo un po' più adulto e acculturato, domandai a mio padre la vera storia dei fasci siciliani, conoscendo allora la verità.

### La mia nascita

Siamo giunti quindi alla mia nascita. Mia madre dalla quale ho preso rassomiglianza, aveva tre fratelli e una sorella, tutta gente di bell'aspetto; suo padre, Pietro BONINO, era ancora un bell'uomo in tarda età, aveva una particolare assomiglianza durante il servizio militare, al re d'Italia; Umberto primo. I fratelli si chiamavano: Pietro, Carlo , Giacomo, e Antonino che era il più anziano. La famiglia di mio padre, con lui compreso, era composta da sette fratelli ed una sorella: Pasquino, Pietro, Rosario, Antonio, Antonino, Giacomo e la sorella Calogera, nome della nonna.
