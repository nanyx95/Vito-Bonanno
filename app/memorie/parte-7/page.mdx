### Preparativi e partenza da Gibellina

Mio zio Giacomo, da qualche anno in America, ricevette una mia lettera indicante la mia volontà di raggiungerlo; gli chiesi se avesse la possibilità di spedirmi il denaro per il viaggio. Dopo breve tempo mi rispose affermativamente ed io iniziai a procurarmi la documentazione necessaria. Non avendo raggiunto ancora l'età maggiore, avevo bisogno di un documento che solo mio zio poteva spedirmi; stetti fino all'ultimo in ansia per l'attesa di quel documento che poteva pregiudicare la mia partenza, ma arrivò fortunatamente in tempo affinché l'agente preposto per la prenotazione, potesse inserirmi nella lista d'imbarco.

La mattina del 10 ottobre 1913, partii di casa, tra i pianti di mia sorella Nicolina che, abbracciatami non voleva più lasciarmi andare, idem per l'altra sorella Caterina. Ero così demoralizzato che non volevo più andarmene. Fuori c'erano i muli pronti per poter raggiungere la stazione di Gallitello. Quella mattina mi accompagnò mio padre, che non finiva più di farmi raccomandazioni sulla gestione del denaro che avrei guadagnato e su mio zio Carlo. Giunti nei pressi del feudo Pietra, cominciava ormai a far giorno e notai il folto gruppo di gente prossime a partire assieme ai propri accompagnatori. Fra i tanti, conobbi Lombardino Mariano cugino del nostro vicino Mariano, e una ragazza di 22 anni - che conobbi nell'occasione in quanto non l'avevo mai vista prima - che andava a trovare i suoi fratelli. Lei, Oliva Fiorello abitava con la famiglia in campagna fuori Gibellina. Raggiungemmo quindi la stazione ove feci conoscenza di coloro che mi avrebbero fatto compagnia nel piroscafo. Un certo Giuseppe Giona era ormai al secondo viaggio ed era diretto a Kansas City. Questo mi tranquillizzò perché potevo contare su una persona che sapeva come muoversi una volta arrivati. Ultime raccomandazioni, dopo di che il treno partì alla volta di Palermo. La mia malinconia, ancora più forte alla prima galleria che incontrammo, si attenuò con l’allegria di Oliva che continuava a far ridere e dalla presenza di un anziano che con la chitarra si mise a cantare un brano, a tempo di valzer, che ricordo ancora ora:

> Sola nella notte\
> sospira e saltimbanco\
> dal trucco ancora bianco\
> dalla finestra del tuo tesor.\
> Bella che i tuoi baci\
> vendi per una cena,\
> tu non sai quanta pena\
> l'ora inoltrata t'invita al piacer.\
> Io ti giuro\
> che un amore più duro non va\
> sotto il trucco nasconde il dolore\
> per la tua volontà per la tua volontà.

### Imbarco a Palermo e traversata sul San Guglielmo

A Palermo, l'accompagnatore ci portò nell'albergo Leonboro, ove ci fermammo aspettando il giorno dell'imbarco previsto per il 13 ottobre. Salii sul San Guglielmo con una valigia ed un sacco pieno ove mia zia volle metterci anche delle mandorle per suo marito.

Dopo l'assegnazione delle brande, salimmo in coperta, eccitati per l'imminente partenza. Formarono gruppi di 6 persone ai quali consegnarono il necessario per i pasti e un bottiglione di vino. Nel nostro gruppo c'era anche Oliva. Palermo era ormai tutta illuminata e il S. Guglielmo finalmente salpò facendomi vivere una sensazione che non avevo ancora provato; in piedi sul ponte rimasi fino a tarda ora per godermi lo spettacolo, contento di essere partito alla volta di un mondo nuovo. Oliva ormai aveva raggiunto la cuccetta, decisi quindi di raggiungere la mia. La mattina dopo, dopo una bella dormita, salii in coperta e mi accorsi dello stormo di gabbiani che avvolgevano la torretta. Fu per me uno spettacolo quando giunti al porto di Napoli, per caricare altri emigranti, ammirai la moltitudine di navi ormeggiate e il Vesuvio con il suo pennacchio di fumo; insomma dalle stalle alle stelle. Lasciammo Napoli la sera e l'indomani eravamo già in Sardegna.

Per evitare inconvenienti, a bordo veniva mantenuta una buona disciplina, dato il gran numero di persone presenti; il commissario di bordo si occupava di questo e la sera ordinava alle donne di ritirarsi. Il cibo non era male; facemmo addirittura scalo in Spagna per caricare uva da tavola.

### Oliva: un legame nato in mare

Con Oliva diventammo amici, lei mi accarezzava, mi baciava ed io ero euforico perché fino ad allora conobbi solo cani; l'amicizia che instaurai con altre donne, mi permise di conoscerle malgrado la mia timidezza, lei mi presentava come suo fratello. Io cercavo di stare alla larga per la mia timidezza anche perché le altre ragazze non erano nemmeno siciliane.

Il viaggio era allegro, come fosse una festa; chi con chitarre o mandolini collaborava a tener alto il morale. Io con Oliva spesso mi appartavo anche per consumare il nostro pasto quotidiano, al quale non rinunciammo, come altri, durante l'attraversamento dello stretto di Gibilterra, ove il mare s'ingrossò. Un giorno ero con lei in una stanza ove donne e bambini stavano riposando; forse noi con le nostre effusioni esagerammo un po’ in quanto una donna si lamentò insistentemente benché un'altra donna più anziana intervenne per calmarla. Questa insultò Oliva facendola adirare a tal punto che si alzò con fare minaccioso; intervenni per sedare la ressa e ci trasferimmo altrove. A lei, durante i nostri approcci, prendevano delle vertigini che mi imbarazzavano in quanto non sapevo come aiutarla; un giorno pensando che avesse bisogno di riposo, l'accompagnai nella sua cuccetta, ma un marinaio di guardia non me lo permise e quindi la dovetti consegnare a loro.

Lei da quando mi conobbe volle sempre stare in mia compagnia. La mattina il suo primo pensiero era quello di venirmi a cercare. Il suo pensiero, e sinceramente anche il mio, era che una volta arrivati, avremmo dovuto salutarci, ma lei mi confidò che mi voleva bene e che non mi avrebbe mai dimenticato. Mi fece in seguito delle confidenze informandomi che le sue vertigini non erano causate da indisposizione e che io, essendo ancora un ragazzo non potevo capire :" Quando sono con te e ci teniamo stretti, il sangue corre più veloce nelle vene in quanto mi viene l'istinto, ma non potendolo sfogare provoca vertigini" io azzardai dicendole che potevo accontentarla, e lei :" Se ci fosse stata libertà, non avrei potuto resistere con te, ma come si fa ? Bisogna rassegnarsi, " rispose lei malinconica.

### Sbarco a New York e viaggio verso Kansas City

Il viaggio stava ormai terminando. Io avrei voluto che durasse ancora per molto tempo; per me era stato un gran divertimento: mi piaceva il mare, le passeggiate sul San Guglielmo assieme a Oliva, mi piaceva anche il vitto, insomma mi piaceva tutto. Negli ultimi giorni, Oliva mi spiegò tutti i segreti delle donne, così appresi in pochi giorni tutto ciò che fino ad allora non ebbi modo di conoscere. L'ultimo giorno di navigazione fu allietato da un mare calmo e da stormi di gabbiani che si posavano sull'acqua. La sera, con il crescere delle onde, la nave ondulava maggiormente; noi eravamo in cuccetta e sentivamo le onde infrangersi sullo scafo. Dormii poco quella notte, pensando che quel breve periodo sul mare purtroppo era giunto al termine. Prima dell'alba eravamo già tutti in coperta con i bagagli, in attesa di attraccare. In attesa che si liberasse il posto nel porto, la nave sostò un po' di tempo al largo, ma erano già ben visibili i grattacieli, la statua della Libertà e il ponte di Brooklin. A destinazione, sul molo, c'era molta gente che aspettava; Oliva guardava se vedeva qualcuno dei suoi fratelli, abitanti in New York. Scendemmo dalla nave, con a seguito i nostri bagagli. A terra un uomo smistava i passeggeri a seconda del loro bagaglio: chi era con le casse doveva andare da una parte, gli altri dall'altra. Ed è così che mi separai da Oliva, in quanto lei aveva una cassa come bagaglio. Non ebbi modo di salutarla, di baciarla, di abbracciarla in quanto da quell'istante non la vidi più; mi rimase solo un ricordo indelebile. Seppi solo al mio ritorno a Gibellina, dai suoi genitori, che era sposata, con figli.

Dovetti adempiere a compilazioni di pratiche riguardanti l'ufficio immigrazioni per essere sottoposto a controlli sanitari per accertare che qualcuno non fosse malato. A volte succedeva che alcuni immigrati non passando quegli esami, venivano rimpatriati con i battelli e quindi espulsi dall'America, separati dai parenti con i quali avevano viaggiato. Per segnalare la necessità di ulteriori esami da eseguire, a taluni soggetti venivano tracciate delle grosse lettere sui cappotti con del gesso agevolando così la loro identificazione e la possibilità che si confondessero con altri sani. I funzionari dell'ufficio immigrazione ponevano domande su ogni particolare che ritenessero indispensabile per la valutazione sull'idoneità o meno, del permesso di soggiorno. Salimmo a bordo di imbarcazioni, con le quali giungemmo in serata nei pressi della stazione, ove, come tutti, presi il treno che mi portò, dopo 12 ore di viaggio, ai grandi laghi di Bufalò, alimentati dal fiume S. Lorenzo. Ripresi un'altro treno sul quale mi rallegrai alla presenza di un paesano, di Partanna, che mi raccontò di aver fatto un viaggio noioso in quanto non aveva legato con nessuno e allo sbarco aveva avuto molte difficoltà a causa della lingua. Lo salutai in quanto io ero arrivato e lui doveva proseguire per la California. A terra, uno in divisa si rivolse a me dicendomi :" You caming hear in Kansas City ? " " Yes ! " risposi, pronunciando la prima parola in inglese. La lingua la imparavo velocemente aiutato anche da manuali che acquistai per studiarli nei ritagli di tempo.

Giunti fuori dalla stazione, non essendoci più tranvai data l'ora tarda, seguimmo Giuseppe di Giona, che ci invitò a percorrere a piedi il tragitto che ci separava dalla dimora, ormai prossima. Con i bagagli sulle spalle affrontai quindi il percorso.

### Kansas City: comunità, lavori e primi incidenti

L'albergo, sulla quinta strada, di Surgenti, uomo piccolo ed anziano, era la dimora di tanti siciliani, lì incontrai un paesano di Santaninfa del gruppo di Toni Fummo, dove lavorava mio zio Giacomo e altri paesani. L'indomani ebbi modo di salutare molti conoscenti, tutti paesani; volevano che imparassi a bere la birra, ma a me sembrava amara. Mastro Vanni MUSSO aveva il biliardo, i suoi figli facevano i contrabbandieri: morirono ammazzati. Vidi anche lo - Zu Sciccu Passuluni-, di nome Lombardino, che a Gibellina notavo passare a cavallo all'asina; a Kansas City il figlio si era arricchito con una attività. Lo Zu Sciccu non ci conosceva e da qualcuno veniva ammonito per il suo atteggiamento da quando si era fatto i soldi. Il figlio comunque ci invitò a casa sua a pranzo, presentandoci moglie, figli e madre. Mangiammo e bevemmo birra.

Negli ultimi giorni di ottobre era ormai caduta la neve. Vincenzo di Giona, l'accompagnatore, scivolò sul marciapiede facendo un bel ruzzolone a terra; un gruppo di negri, dall'altra parte, si sganasciò dal ridere. In questa città sostammo per qualche giorno, il tempo necessario per acquistare provviste e qualche capo di vestiario per raggiungere successivamente il gruppo di Toni Fummo, della compagnia dell'Union Pacific, fra Kansas City e Topica.

A destinazione arrivammo la sera, lo zio Giacomo non mi aspettava, quindi quando mi vide mi tempestò di baci contento per la sorpresa. Sui carri c'erano tutti paesani. L'indomani, dopo l'assegnazione del numero (59), iniziai il mio lavoro: sfortunato come sempre mi fu assegnato un compito duro che eseguii però senza problemi. La ciurma composta quasi esclusivamente da siciliani lavorava con spirito d'invidia, come in Sicilia, senza rispetto del prossimo, canzonando il compagno in presenza del Boss per la sua lentezza o per la sua inesperienza. Questo era ciò che mi dava più fastidio, cioè l'invidia presente nei gruppi di lavoro composti da siciliani. Il lavoro eseguito in posti diversi e singolarmente sembrava una competizione dove ognuno, per non rimanere indietro nei confronti dell'altro, si spaccava la schiena, con vera soddisfazione dei capi che ne traevano solo vantaggio. Per raggiungere il posto di lavoro, si faceva uso di carrelli su rotaie, spinti dall'azionamento manuale di una leva posta al centro del mezzo. Alcune volte questi carrelli, bloccati dal gelo, dovevano essere spinti per fare in modo che le ruote scivolassero sulle rotaie. Una mattina, a causa della fitta nebbia, procedevamo cautamente; sul nostro mezzo vi era il boss e gli altri seguivano su altri carrelli. Udimmo improvvisamente rumori procedere in nostra direzione, simili a quelli di un locomotore in corsa; per sicurezza decidemmo di fermarci e levare il mezzo dalle rotaie. La nostra preoccupazione era giusta in quanto istanti dopo giunse un merci. Quell'imbecille di macchinista non si preoccupava di segnalare il suo procedere, per cui lo avvisammo consigliandolo di fermarsi. Nonostante tutto i carrelli che giunsero non si accorsero dell'ostruzione del percorso, urtando il treno e deragliando dai binari. Cinque persone si ferirono ed andarono all'ospedale. Gli immigrati raccontavano che incidenti di questo tipo erano frequenti, ed io pensai che quello fu il primo della serie.

La compagnia dalla quale dipendevamo, a causa di un improvvisa crisi economica, fu costretta a licenziare tutti; passammo quindi tutto l'inverno in Kansas City ove conobbi teatri e cinema. Ricordo un bellissimo cinema di nome Ghilisi.

In via Gallinotti avevamo affittato un appartamento per svernare ove alloggiavamo in sei: i fratelli Tommasi, Calogero FONTANA, suo cognato Giuseppe SOLITO, mio zio Giacomo ed io. Una notte mi venne nuovamente un mal di stomaco insopportabile tanto che dovetti svegliare tutti; mio zio mi preparò un caffè caldo che probabilmente mi aiutò in quanto a poco a poco si calmò. All'epoca io ero credente e la sera quando mi coricavo, per essere immune da eventuali disgrazie, usavo ringraziare Gesù Cristo e qualche Santo che portavo appresso ma in particolare ad una Santa che mio padre mi aveva regalato di ritorno dall'America. Chiedevo aiuto spesso alla mia fede per qualsiasi motivo, ma soprattutto chiedevo di riuscire a sentirmi uguale ad altre persone, in quanto all'epoca, come già scrissi, mi sentivo minorato.

### Crisi, Delia e l’illusione di Chicago

Ricostituito nuovamente un gruppo con a capo Tony Fummo, partimmo per Delia, un paese vicino a Topica, per lavorare sulla stessa linea ferroviaria. Il cibo arrivava dal Kansas, riceveva tutto Tony che approvvigionava organizzandosi per la vendita agli operai, i quali avevano la comodità di acquistare quello che volevano e a prezzi accettabili. La compagnia vide in questo commercio l'opportunità di incrementare questo tipo di guadagni fino ad allora monopolio di persone come Tony; per cui organizzò una mensa su due carri gestita da due cuochi che cucinavano per gli operai. Il pasto costava 50 soldi, troppo per lo stipendio, e poi spaghetti o maccheroni non esistevano perché la cucina era americana. Decidemmo, quindi, di continuare a farci servire da Tony. La compagnia non gradì e ci licenziò tutti. Trovare un altro lavoro non era facile in quanto c'era crisi; passammo quindi tutto il mese di maggio a spasso. Iniziai a demoralizzarmi perché vedevo che la fortuna non mi aiutava. Nel mese di giugno mio zio ricevette una lettera da suo cognato, a Chicago, che lo informava di aver trovato per lui un posto di lavoro in una fabbrica di vernici. La partenza era prevista per la sera; in attesa Pietro DATTOLO mi invitò a fare un giro per la città. Incontrammo due ubriachi che ci assalirono con parolacce e minacce; Pietro rispose e si vide colpito da un pugno in viso che gli fece saltar via la pipetta che teneva in bocca, l'altro venne addosso a me. Come protezione il DATTOLO afferrò un coltello con il quale cercò di difendersi, non ferendo nessuno; la calca di persone che nel frattempo erano giunte misero in fuga gli energumeni, io invitai Pietro ad allontanarci per evitare problemi con la polizia. Troppo tardi. Un poliziotto ci afferrò sotto il braccio e ci condusse nella caserma vicina, ove dopo averci tolto tutto ciò che avevamo addosso, compreso il coltello di Pietro, ci condussero, con un ascensore nei piano sottostanti della caserma. Lì vidi altre persone; ammaccati, ubriachi, bianchi e negri. I più pericolosi venivano internati nelle celle. Nel frattempo un ubriaco, accompagnato da un poliziotto, cercò di aggredire DATTOLO che al momento si trovava sul loro percorso:" Tutti con me oggi ce l'hanno !" imprecò Pietro. L'ubriaco venne rinchiuso in una cella dallo stesso agente. Nel frattempo i miei pensieri erano rivolti all'appuntamento per la partenza prevista nella serata per Chicago, che rischiavo di mancare in quanto ero lì ormai da qualche ora. Finalmente dopo la terza ora, un poliziotto ci chiamò, ci consegnò la roba che prima ci aveva ritirato e ci congedò. Fuori dalla stazione un uomo si avvicinò a Pietro, spiegandogli che era stato lui a farci uscire, chiarendo l'equivoco agli Agenti e affermando che i veri responsabili si erano allontanati prima del loro arrivo; io volevo a questo punto allontanarmi velocemente per evitare che del nostro rilascio qualcuno ci ripensasse. Raggiunsi mio zio da mastro Vanni, luogo in cui ci si ritrovava per bere qualche bibita di contrabbando e giocare a biliardo; lui mi chiese dove fossi stato tutto quel tempo, ma non seppe mai nulla di ciò che accadde.

Alle 18.00 partimmo con il treno della compagnia di Santa Fé, la più grossa compagnia degli Stati Uniti. Giungemmo a Chicago verso le otto del mattino. Domandai a mio zio se quel posto di lavoro era riservato solo a lui o se in qualche modo potessi entrarci anch'io:" Mio cognato è al corrente che tu sei con me ." rispose con tono rassicurante. Usciti dalla stazione su Clerck Street, via centrale, entrammo in un locale ove notammo un uomo di nostra conoscenza, pochi giorni prima conosciuto da mastro Vanni, al quale chiedemmo informazioni sulla città; lui ci spiegò che in Chigago c'era più miseria e meno possibilità di lavoro che in Kansas city, infatti da una visita superficiale del luogo ci rendemmo conto amaramente delle condizioni precarie di vita sostenute da negri e non, che chiedevano elemosina ai passanti; vidi anche italiani tendere la mano in cerca di solidarietà.

Suo cognato, al momento era assente da casa perché impegnato nel suo negozio da barbiere; la moglie ci invitò comunque ad entrare rassicurando Pietro per il posto di lavoro, ma per me non ci fu nessun cenno o riferimento. Quella notte ci fermammo lì a dormire, sistemati alla meglio, in compagnia anche di due donne: madre vedova e figlia, provenienti da Calatafimi, impiegati negli stabilimenti di vestiario. La figlia era gentile, si chiamava Crocifissa ed era fidanzata con uno della compagnia, al momento fuori per lavoro. Il mattino successivo mio zio e suo cognato uscirono di buon ora per raggiungere il nuovo posto di lavoro. Il proprietario della ditta si limitò a prospettare l'impossibilità di assumere, a causa del guasto di una macchina operatrice, consigliando mio zio di cercarsi un altro lavoro. Dopo tanto sacrificio per raggiungere una località, sicuri di contare su un posto di lavoro, eravamo a piedi in un agglomerato più grosso e senza nessuna prospettiva. A causa di quel pecoraio di barbiere avevamo lasciato il Kansass ed eventuali prospettive di lavoro con Tony.

### Dal Minnesota al Midwest: Northern Pacific, Nebraska e Iowa

Il 20 giugno del 1914 conoscemmo un tale che, come Carlo MUCCIO, reclutava personale per impiegarlo nelle ferrovie. Riuscimmo quindi a trovare lavoro nella compagnia Nord Pacific, di S. Paolo dello stato del Minnesota. Partimmo da Chicago il 23 giugno con un treno della compagnia Burlington. Viaggiammo quasi per tutto il percorso lungo le sponde del fiume Mississippi, ove notai parecchi traghetti da divertimento sui quali c'erano persone impegnate a ballare o a divertirsi nei locali di bordo; c'era sicuramente possibilità, per chi aveva soldi, di divertirsi. Dopo 15 ore circa di viaggio, giungemmo a S. Paolo nel locale di quel signore di cui non ricordo il nome, ove sostammo per una giornata. La città era bella come Kansas city; dalla stazione centrale, si diramavano linee colleganti le coste dell'oceano Pacifico. Eravamo poco distanti da Minneapolis. La sera ripartimmo per raggiungere il posto di lavoro. Viaggiammo tutta la notte per approdare la mattina in un paese di nome Stables, non distante dalla frontiera canadese. Le condizioni atmosferiche peggioravano e per ripararci dal freddo, nelle ore libere, ci riparavamo su treni merci. Il lavoro era pesante perché dovevamo sostituire le lame delle rotaie, aggravato dalle intimidazioni dei boss che minacciavano di sostituirci in ogni momento; i due boss erano americani, i due vice italiani di Campobasso. La paga era di un dollaro e mezzo il giorno e senza troppi intoppi procedemmo nella sistemazione del tratto della linea Nord Pacific, che nel suo percorso univa il Minnesota, il nord e sud Dakota, il Montana fino a Washington con le città di Tacoma, Seattle, Spoken e Vancouver. Il nostro gruppo, con il quale fraternizzai, era composto da siciliani pugliesi e calabresi; nel nostro carro c'era un palermitano divertente che spesso ci intratteneva con i suoi monologhi.

Verso settembre i primi ghiacci fecero la loro prima comparsa, ma il nostro lavoro proseguì fino alla metà di ottobre, raggiungendo la frontiera del Dakota. Una locomotiva passò successivamente sulla linea per agganciare tutti i vagoni, basi operative del nostro lavoro, e riportarli nel luogo di provenienza a Stables, che raggiungemmo a bordo di questi dopo una notte di viaggio, nella tarda mattinata. Verso sera, lasciati i nostri vagoni contenenti cuccette, pentole, scope, ecc... partimmo per S.Paolo, da dove ci saremmo ricongiunti per raggiungere tutti Chicago.

A causa della grave crisi economica, aiutata dallo scoppio della prima guerra mondiale, nell'agosto dello stesso anno, con l'invasione della Germania alla Francia, molti immigrati, non ravvisando nessuna possibilità di sviluppo nei paesi americani, ritornarono nei loro paesi di provenienza; anche mio zio Giacomo decise di ritornare al paese, per evitare di passare un altro inverno senza lavoro. Così ripartì lasciandomi, con pochi dollari, a casa del cognato, che io chiamavo cugino, per via della parentela che legava sua suocera con mia madre. Rimasi quindi nella loro abitazione, tra le grazie della madre, donna allegra e coraggiosa che spesso mi canzonava con argomenti piccanti ai quali io non davo molto peso, ma che a loro insaputa capivo chiaramente per le precedenti esperienze con Oliva. La figlia non era un gran che, ma abbastanza per fare girare la testa. Probabilmente la madre pensava che io potessi andar meglio come compagno per sua figlia, al posto dell'altro fidanzato, per cui mi ritrovavo spesso e inspiegabilmente solo con lei; vi fu anche in quel periodo un cenno di approccio da parte sua che io però non alimentai. La madre auspicava però a fatti più concreti, cercando quindi di incoraggiarmi non facendomi mancare nulla, malgrado la crisi.

Il fidanzato - a mio avviso un brav'uomo - rientrò per assolvere ai preparativi di nozze che si celebrarono come da programma. Abitarono nello stesso appartamento, ed io mi sistemai nel retro della bottega del cugino. Lui cercò di convincermi ad imparare a fare barbe, ma io non volli saperne. Un giorno mentre ero in bottega fui assalito da un dolore di pancia, più intenso di quelli provati in precedenza; mi sembrava che la pancia me la stessero tagliando a fette. Mi venne in mente, nell'occorso, che in precedenza mio zio mi diede una tazza di caffè che mi fece bene, ma questa volta la tazza di caffè che mi portò mio cugino non ebbe alcun effetto, come non lo ebbe la santa che io portavo sempre appresso e alla quale mi affidai, pregando ma che non riuscii più a trovare dopo essermi contorto come un serpente ed aver cercato di vomitare invano. Dopo qualche giorno di convalescenza a letto riuscii a riprendermi.

Eravamo ormai nel febbraio del 1915 ed io mantenevo corrispondenza con gli amici del Kansas, in particolare con i fratelli Fontana, i quali lavoravano nelle ferrovie dello stato del Nebrasca. Mi invitarono, attraverso la corrispondenza, a raggiungerli ove avrei trovato sicuramente lavoro, io risposi che me lo impediva la mancanza di denaro e che avrei potuto attuare questa idea solamente se mi avessero anticipato il necessario per il viaggio contro la restituzione di tutto dal mio stipendio. I Fontana senza farselo ripetere mi spedirono il denaro per il viaggio ed io partii per questo lungo viaggio su un treno della compagnia Burlington. Dopo una notte di viaggio, sempre con la cartina in mano - cambiai treno e poi nuovamente per tre volte - arrivai al paese Tecunasecchi, nome di un antico capo pellirossa, popolato da brava gente, come ebbi modo di accertare; c'erano bei negozi e belle ragazze che potevamo anche corteggiare ma su questo punto avevamo ancora da imparare. Il carro per l'alloggiamento era vicino ad un deposito di carbone nei pressi della periferia del paese. Noi eravamo come padroni. Avevamo una stufa che serviva per il riscaldamento ed una per la cucina. Alloggiavamo in cinque, tutti paesani, brava gente ma senza un pizzico di cultura; io ero a conoscenza di tante poesie e canzoni con l'aiuto delle quali passavamo del tempo.

Ero a conoscenza della presenza di una bella ragazza irlandese, abitante in una casa a poche centinaia di metri dal nostro carro. Un giorno mentre, assieme al fratello minore dei Fontana, passeggiavo per le vie del paese, la riconobbi assieme ad altre ragazze della sua età e non esitò a salutarmi in modo molto esplicito; il mio compagno mi strattonò per un braccio costringendomi a cambiar direzione, non potendo, con mio rammarico, ricambiare il gesto. Ne ebbi un rimorso che mi durò per tutta la vita e che mi costrinse ad evitarla, per la soggezione che provavo a causa di quel rozzo che quel giorno mi portavo appresso.

Parte dei nostri coinquilini, se ne andarono ed io rimasi solo con i due fratelli; Tommaso e Calogero. La sera avevo l'abitudine di leggere romanzi, usanza che trasmisi a Tommaso malgrado la sua scarsa cultura, mentre Calogero sembrava adatto solo al duro lavoro, che peraltro eseguiva in modo molto efficiente. Probabilmente per la loro mancanza di cultura provavano un senso di inferiorità che impediva loro di farsi le proprie ragioni, per paura, o più semplicemente di colloquiare con qualche bella donna che preferivano scrutare a distanza. E' evidente che tutto ciò che comportava il contatto di persone, era lasciato al mio controllo, come andar a far compere, imbucare e prelevare la posta e fare vaglia per la spedizione di denaro al paese.

Fronte al carro, come ho chiarito poc'anzi, a circa un centinaio di metri, si ergevano dei palazzi, ove da un'abitazione, in particolare, ebbi modo di notare una donna non più giovane, gesticolare dalla finestra per salutare, con evidenti cenni di contraccambio da parte dei miei paesani. La donna, di nome Idit, sposata, con due figli maschi di 20 anni e una ragazza di 13, non aveva mai avuto modo di parlare con i suoi ammiratori. Rimasti soli, i saluti confluirono ovviamente nei nostri confronti, unici presenti del gruppo, e si fecero più caldi con cenni di baci e abbracci o segnali di luce durante le ore serali. Il marito quando ci incontrava, ci salutava. Un giorno incuriosito dall'aspetto di questa donna approfittai della sua presenza, alla stazione, per fare questa verifica, che approfondii rivolgendoLe la parola appena mi passò davanti. Lei, di età forse superiore ai 60 e di corporatura snella, mi fece alcune domande alle quali seppi rispondere. Per i suoi complimenti la ringraziai rivolgendo l'attenzione anche al marito, un anziano signore corpulento, che nel frattempo aveva raggiunto sua moglie e che non esitò a parlarmi in modo ossequioso congedandosi dopo i saluti. A poca distanza i due fratelli ascoltavano incuriositi e furono sopraffatti da un incredibile invidia, per essere stato io, ultimo arrivato, ad aver parlato ad una donna alla quale avevano rivolto attenzioni molto tempo prima, infatti loro replicarono:"Da quando siamo qua, non ci siamo mai permessi di rivolgerLe la parola e tu, fresco, fresco, non ti sei fatto nessun problema; lo sai che i suoi figli ti potrebbero picchiare ?" Avvertii nelle loro parole alcuni segnali di ansia come se dovessero scaricarsi di un po' di rabbia e invidia. Vedete con che razza di gente avevo a che fare? Eppure dovetti convivere con loro per ben tre anni. In questo arco di tempo io assolvevo ai miei compiti che fin dall’inizio mi era stati affidati e loro badavano alla cucina. Acquistai anche un organetto a mantice che imparai a suonare. Il mio strano mal di pancia, di cui neanche il medico seppe spiegare, fece per due volte la sua comparsa.

Raggiunsi nuovamente il Kansas city, presso la vecchia dimora, dove incontrai i vecchi amici e mastro Vanni, ma mi fermai poco in quanto ripartii per la campagna ove trovai lavoro nelle ferrovie in un gruppo di siciliani e messicani composto oltre che da lavoranti, anche dalle rispettive mogli. Una sera il dolore di pancia si ripresentò con un intensità pari a quello sopportato a Chicago; le donne non sapevano come assistermi, sembrava che stessi morendo e anche in quella occasione il medico, chiamato dal boss, non ci capì nulla.

Non eravamo ben pagati quindi decisi di andarmene e raggiunsi una bella cittadina con nome omonimo del fiume che l'attraversava: Cedar Rapids. Il lavoro nelle ferrovie era gestito da un individuo che a me non andava molto a genio; trovai lavoro quindi in uno stabilimento che produceva mangimi e farina. Qui ebbi un avventura poco piacevole; rischiai di morire cadendo dalle trombe delle scale che univa i vari piani dell'edificio. Dal quarto piano passai al secondo, urtando il torace e graffiandomi in varie parti del corpo. Fui comunque soccorso da un collega che mi portò in ufficio dove fui medicato e ripreso dallo shock.

Questo lavoro era alquanto pesante in quanto consisteva nel trasportare sacchi di prodotto e caricarli nei vagoni per la successiva distribuzione. Ricordo che dopo un giorno di duro lavoro decidemmo di andare a fare la doccia in gruppo. Eravamo tutti nudi in questa bella stanza munita di specchio. I corpi di ognuno erano scarni; le ossa erano il principale ornamento del torace e degli arti di ognuno. Solo un individuo aveva un bel corpo e un bel torace formoso. Mi accorsi dopo un po' che quella persona era il sottoscritto.

Da questa ditta fui licenziato e andai a lavorare in uno stabilimento per la produzione di amido e olio, a mezzo di macchine operatrici azionate dal vapore, con la combustione del carbone. Il mio incarico era quello di asportare cenere e croste di carbone bruciato che si veniva a depositare sotto le caldaie, compito ingrato al quale erano assegnati molti negri con i quali avevo un ottimo rapporto. Non si poteva resistere a lungo tra il caldo e il fumo, quindi chiesi più volte il trasferimento in altra mansione che mi fu sempre negato. Un giorno mi rivolsi al direttore ribadendo la richiesta che mi fu nuovamente negata; raccolsi tutto e, senza aspettare la fine del turno passai dall'ufficio ove l'impiegato mi liquidò le ore fatte. Il direttore al momento presente, si rivolse a me in tono ironico :"Bonanno! Ti ho mai spelato io?" correlando il mio cognome alla parola banana, " Fino ad ora no! e non hai certo più possibilità di spelarmi," risposi uscendo contemporaneamente dallo stabilimento tra i sogghigni dell'impiegato. Dopo un po' di tempo ebbi notizia che quella fabbrica fu teatro di una sciagura a causa di un esplosione che provocò parecchie vittime. Potevo esserci anch'io.

In questa cittadina non mi avventurai in storie galanti, ma solo in approcci superficiali o semplici conoscenze che a volte mi procuravano solo imbarazzo a causa della mia balbuzie.

Lasciata Cedar Rapids, ci avventurammo a Rock Island, nello stato dell'Illinois sul Mississippi. Confinante con questa, c'era un'altra città di nome Moline, mentre dall'altra parte del fiume sorgeva Davenport. Confinanti con Rock Island c'era Moline, Silvisi, Genisello, luoghi abitati per la maggior parte da comunità italiane.

---

### La Grande Guerra: il contesto europeo e italiano

In questo periodo in Europa infuriava una guerra crudele.

La flotta navale inglese nel mare del nord, nei pressi di Helgoland e sul Dogger Bank, ebbe una sconfitta memorabile da quella tedesca, che fece tremare tutta l'America. Un comandante dell'incrociatore tedesco Crau Prinse, descriveva l'azione come una delle più traumatiche esperienze mai vissute. La battaglia provocò numerosi affondamenti di navi inglesi, che alle strette si erano lanciate all'attacco, fermate dalle cannonate andate a segno dei tedeschi. La nafta ricopriva la superficie delle acque causando in pochi istanti un incendio di vaste proporzioni nel quale uomini agonizzanti cercavano invano la salvezza. Le perdite causate dallo scontro, trascurabili nei confronti di quelle avute nei fronti terrestri, furono di seimila uomini per la marina inglese e circa la metà per quella tedesca. Nella zona della sciagura transitò una nave passeggeri svedese diretta a New York. Due giovani a bordo di quella nave, furono miei colleghi in un'acciaieria, ed ebbi modo di sentire quindi le loro drammatiche testimonianze.

L'avanzata tedesca verso i territori francesi, nel settembre 1914, viene fermata da un contrattacco sferrato con rinforzi giunti da Parigi nella famosa battaglia della Marna. Successivi scontri: Battaglia di Ypres, di Verdun, della Somme non crearono vantaggi di parte in quanto gli scontri si esaurirono a seguito delle enormi perdite. Il generale d'armata HINDENBURG e il capo di stato maggiore LUDENDORFF, assumono in questo periodo il comando supremo dell'esercito tedesco: 29 agosto 1916. Proprio al comando del generale Von Hindenburg, i tedeschi riuscirono a imprimere alcune vittorie sull'esercito russo.

L'Italia che fino ad allora aveva mantenuto la propria neutralità, entrò in guerra, appoggiata dai movimenti interventisti, quali socialisti dell'area riformista, repubblicani e nazionalisti, con la firma del trattato nel patto di Londra formalizzato dal governo Salandra. Il Re Vittorio Emanuele III, alias Ginnariello III discendente della Schiatta dei Savoia, come con dileggio usavano definirlo, il 13 maggio 1915 diede l'ordine di mobilitazione generale e respinse le dimissioni di Salandra contribuendo a portare l'Italia verso la rovina. La guerra iniziò contro l'Austria al comando di Luigi Cadorna. Nonostante l'inferiorità di mezzi e preparazione, le truppe italiane attestate al massiccio del monte Nero, fecero retrocedere il nemico dal basso Isonzo fino alla prima linea del Carso; però le perdite furono gravissime in quanto il comando supremo usò una strategia frontale, cioè mandando a morire migliaia di giovani. Mio cognato che partecipò a quell'incursione, mi raccontò che in alcuni punti di sfondamento il fuoco era così intenso da preferire senza dubbio la via di fuga, e molti trovarono la morte perché colpiti alle spalle. Lui decise di buttarsi al suolo sopra altre vittime giacenti, fingendo di essere morto e, dopo un intero giorno passato sotto la pioggia, in quelle condizioni, riuscì ad allontanarsi. A causa di questi ordini illegittimi molti soldati sceglievano di fuggire dalle retrovie ove i carabinieri eseguivano le condanne previste per la diserzione. Alcuni ufficiali venivano uccisi dagli stessi soldati e molti per uscire da quell'inferno, si mutilavano volontariamente. Un mio zio si fece buttare una pentola di acqua calda sulla gamba riuscendo a raggiungere l'ospedale. Un mio conoscente; Mario MILAZZO, mi raccontò l'esperienza relativa alla conquista di Gorizia il 6 agosto 1916. Per arrivare a Gorizia, dovevano oltrepassare il fiume Isonzo affrontando le trincee che erano state poste dagli austriaci. Le brigate composte per la maggior parte da siciliani erano poste in punti strategici. Quella in cui militava Mario, vigilava sulle immediate alture, le altre, nei pressi del fiume, aspettavano l'ordine di attaccare le trincee guadando il fiume. All'alba vi fu l'attacco con la copertura della brigata di Mario che sparava colpi di fucile verso il nemico, cercando di dare aiuto a coloro che disperatamente tentavano di conquistare nuove posizioni: molti non riuscirono neanche a passare il fiume in quanto, colpiti, venivano trascinati dalla corrente. Gli assalti furono ripetuti ben nove volte ottenendo il ripiego sperato degli avversari. Guadò il fiume anche la brigata di Mario, oltrepassando l'acqua ormai rossa dal sangue dei numerosi morti. La mancanza di mezzi idonei da parte dell'esercito italiano era penosa; avevano a che fare con artiglierie pesanti del nemico, avvalendosi solo dell'ausilio di fucili. Mio cognato Vito mi raccontava che scampò miracolosamente ad un bombardamento degli austriaci all'interno di una trincea, assistendo ad una tremenda deflagrazione che fece saltare in aria alcuni compagni, poco distanti.

Vi era anche imperizia da parte di alcuni comandanti che in alcune occasioni si rendevano responsabili di errori di tattica, sbagli che si ripercuotevano sulla vita dei soldati. Nella pianura di Monfalcone ad esempio, fu fatta procedere la cavalleria che si avvicinò vicino alle trincee nemiche con facilità in quanto non temuta. Alcuni volontariamente avrebbero preso posizione in una zona più favorevole, cadendo semplicemente da cavallo, cercando di aprire il varco alla fanteria che seguiva a carponi. Peccato che questo trucco fu subito scoperto e la pianura fu totalmente bombardata causando un massacro di italiani, in particolare meridionali che non rappresentavano la forza lavoro delle industrie del nord.

Un imponente concentramento di forze austro-tedesche, favorito dallo sfacelo dell'esercito russo, provocò il crollo del fronte italiano a Cividale e Caporetto, nel Friuli. La ritirata fu aggravata da crisi morali e discordie fra capi militari. L'eroica resistenza di alcuni reparti fu vana, ma consentì di mantenere la linea Grappa-Montello-Piave difendendola con tenacia.

Il riordino dell'esercito, con l'acquisizione di leve fresche e l'arrivo di materiale bellico americano nonché l'efficace contributo dell'arma aerea, rafforzarono il fronte e migliorano le posizioni. Al comando supremo succedette al CADORNA, Armando DIAZ, che portò al successo dell'offensiva del PIAVE e, con la disgregazione del comando Austriaco, alla firma dell'armistizio di VILLA GIUSTI, mentre l'esercito italiano entrò a Trento e la marina a Trieste.
